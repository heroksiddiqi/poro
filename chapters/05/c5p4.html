<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">যারা অদেখা জগতের কিছু ব্যাপার স্বীকার করে</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
<p> <center>وَمِمَّا رَزَقۡنَٰهُمۡ يُنفِقُونَ</center><hr><center>তাদের আমরা যা দিয়েছি, তা থেকে খরচ করে

</center><hr>
আল্লাহ (সুবহানা ওয়া তায়ালা) কুরআনে নিজেকে ‘আমি’ এবং ‘আমরা’ দুভাবে সম্বোধন করেছেন। ‘আমরা’ ব্যবহার করলে অনেকে ভুলে মনে করেন একাধিক আল্লাহ রয়েছে বা আল্লাহর সাথে আরও কাউকে সাথে নিয়ে সম্বোধন করা হয়েছে। ব্যপারটি তা নয়। ‘আমরা’ হচ্ছে আরবীতে ‘রাজকীয়–আমি’, যেমন: হিন্দিতে ‘হাম’ হচ্ছে ‘ম্যায়’ এর রাজকীয় রূপ। হিন্দিতে ‘হাম’ বললেও ‘আমি’ বোঝানো হয়। হিন্দি ছাড়া তেলেগু ভাষাতেও ‘রাজকীয় আমি’ দিয়ে উচ্চবংশীয় সম্মানিত মানুষকে বোঝায়। ল্যাটিনে একে বলা হয় pluralis majestatis। ইংরেজি, জাপানি, চীনা ইত্যাদি ভাষাতেও এর ব্যবহার আছে।  <br><br>
এই আয়াতে আল্লাহ‌ (সুবহানা ওয়া তায়ালা) আমাদের একটা বিরাট উপলব্ধি করার মতো বিষয় দিয়েছেন, যেটা আমরা প্রায়ই ভুলে যাই।                      <br><br>
رزق রিযক অর্থ যে সমস্ত জিনিস ধরা-ছোঁয়া যায়, যেমন টাকা-পয়সা, বাড়ি-গাড়ি, জমি, সন্তান এবং একই সাথে যে সমস্ত জিনিস ধরা-ছোঁয়া যায় না, যেমন: জ্ঞান-বুদ্ধি, প্রজ্ঞা-মেধা—এগুলোর কোনোটাই আমরা শুধু নিজেদের যোগ্যতায় অর্জন করিনি। আমাদের যা কিছু আছে তার সব আল্লাহ‌ (সুবহানা ওয়া তায়ালা) দিয়েছেন। <br><br>
এখন আপনার মনে হতে পারে, ‘কোথায়? আমি নিজে চাকরি করে, দিনের পর দিন গাধার মতো খেটে বাড়ি-গাড়ি করেছি। আমি যদি দিন-রাত কাজ না করতাম, তা হলে কি এগুলো এমনি এমনি হয়ে যেত?’   <br><br>
ভুল ধারণা। আপনার থেকে অনেক বেশি যোগ্যতাসম্পন্ন মানুষ পৃথিবীতে আছে, যারা আপনার মতোই দিনে ১৮ ঘণ্টা কাজ করেছে, কিন্তু তারা বাড়ি-গাড়ি করতে পারেনি। আল্লাহ‌ (সুবহানা ওয়া তায়ালা) কোনো বিশেষ কারণে অনুমতি দিয়েছেন বলেই আপনি এসব করতে পেরেছেন। তিনি যদি অনুমতি না দিতেন, তিনি যদি মহাবিশ্বের ঘটনাগুলোকে আপনার সুবিধামতো না সাজাতেন, আপনি কিছুই করতে পারতেন না। সবকিছুরই কারণ-ফলাফল cause–effect রয়েছে। আল্লাহর ইচ্ছা মুখ্য কারণ primary cause, আপনার ইচ্ছা হচ্ছে গৌণ কারণ secondary cause। আপনার জীবনে যা কিছু হয়েছে, যত কর্ম এবং কর্মফল, তার মুখ্য কারণ হচ্ছেন আল্লাহ‌ (সুবহানা ওয়া তায়ালা); গৌণ কারণ আপনি। <br><br>
এ কারণেই আল্লাহ‌ (সুবহানা ওয়া তায়ালা) আমাদের বলছেন যে তিনি আমাদের যা দিয়েছেন, সেটা থেকে যেন আমরা খরচ করি। مِمَّا শব্দটার ব্যবহার এ কারণেই, পুরোটা না—যা দিয়েছেন তার থেকে কিছুটা। আল্লাহ তার কাছ থেকেই চান যাকে তিনি দিয়েছেন। আমাদের জীবনে তিনি বছর-মাস-দিন-ঘণ্টা দিয়েছেন; সলাত কায়িম করার জন্য তিনি সেই সময় থেকে প্রতিটি দিন থেকে কিছু সময় চান। পাগলকে তিনি জ্ঞান দেননি, তার ওপর সলাত কায়িমের বাধ্যবাধকতাও নেই। যাকে তিনি সম্পদ দিয়েছেন তার বছরজুড়ে খরচ করার পরে উদ্বৃত্ত সম্পদ থেকে কিছুটা গরিবকে দিয়ে তার সাথে সম্পদ ভাগাভাগি করতে বলেছেন। কতটুকু? মাত্র আড়াই শতাংশ। এদিকে যে দিন এনে দিন খায়, সেই মিসকিনের ওপরে যাকাত আবশ্যক নয়।   <br><br>
আল্লাহর রাস্তায় খরচ করতে গিয়ে যেন আমরা মনে না করি যে ‘এগুলো সব আমার, দেব না কাউকে!’ বরং এগুলো সবই আল্লাহর। তিনি আপনাকে কিছুদিন ব্যবহার করার জন্য দিয়েছেন। একদিন তিনি সবকিছু নিয়ে যাবেন। তখন আপনার পরিবারের সদস্যরা আপনাকে উলঙ্গ করে, একটা সাদা কাপড়ে পেঁচিয়ে, নাকে তুলা গুঁজে মাটির গর্তে পুঁতে দিয়ে আসবে।    <br><br>
আমাদের অনেকেরই দান করতে গেলে অনেক কষ্ট হয়। কোনো এতিমখানায় দান করলে, বা কোনো গরিব আত্মীয়কে হাজারখানেক টাকা দিলে, মনে হয় কেউ যেন বুকের একটা অংশ ছিঁড়ে নিয়ে গেল। আপনি ব্যাপারটাকে এভাবে চিন্তা করতে পারেন—দুনিয়াতে আপনার যেমন ব্যাংক অ্যাকাউন্ট রয়েছে, আখিরাতেও একটি অ্যাকাউন্ট রয়েছে। আপনি আল্লাহ  (সুবহানা ওয়া তায়ালা) এর রাস্তায় যখন খরচ করছেন, আপনি আসলে আপনার দুনিয়া থেকে আখিরাতের অ্যাকাউন্টে ট্রান্সফার করছেন মাত্র; এর বেশি কিছু না। আপনার সম্পত্তি কোথাও হারিয়ে যাচ্ছে না। আপনারই থাকছে। একদিন আপনি দেখবেন আপনার ওই অ্যাকাউন্টে কত জমেছে এবং আল্লাহ‌ (সুবহানা ওয়া তায়ালা) আপনাকে কত পার্সেন্ট বেশি মুনাফা দিয়েছেন। সেদিন শুধুই আপনি আফসোস করবেন, ‘আর যদি কিছু ট্রান্সফার করতাম!’      <br><br>
এখানে লক্ষণীয়: মুমিন হবার প্রথম তিনটি শর্ত হলো গায়িবে বিশ্বাস, সলাত এবং তারপরেই আল্লাহ (সুবহানা ওয়া তায়ালা) এর দেওয়া রিযক থেকে দান করা। দান করার সাথে ঈমানের কী সম্পর্ক? কীভাবে দান করার মাধ্যমে মানুষের ঈমানের পরীক্ষা হয়?    <br><br>
আপনি দেখবেন কিছু মানুষ আছে যারা পাঁচ ওয়াক্ত নামায পড়ে, রমযানে রোজা রাখে, কিন্তু যাকাত দেয় না। ড্রাইভার, কাজের বুয়া, বাড়ির দারোয়ান তার কাছে বারবার টাকা চাইতে এসে, ‘দেব, দেব, রমযান আসুক’—এই শুনে খালি হাতে ফিরে গেছে। গরিব আত্মীয়স্বজন সাহায্য চাইতে এসে, কয়েক দিন অপেক্ষা করে, শুধু কয়েক বেলা ভাত খেয়ে ফিরে গেছে, কিন্তু কোনো টাকা নিয়ে যেতে পারেনি। মসজিদে বহুবার সে বিভিন্ন উদ্যোগের জন্য টাকার আবেদন শুনেছে, কিন্তু কোনোদিন পকেটে হাত দিয়ে একটা ১০০ টাকার নোট বের করে দিতে পারেনি।
এই ধরনের মানুষদের আল্লাহর সাথে সম্পর্ক কিছু ধর্মীয় অনুষ্ঠান পর্যন্তই। আল্লাহর প্রতি তাদের বিশ্বাস এখনো এতটা মজবুত হয়নি যে তারা হাজারখানেক টাকা নির্দ্বিধায় একটা এতিমখানায় দিয়ে দিতে পারে। কিয়ামতের দিনের প্রতিদান নিয়ে এখনো তাদের সন্দেহ যথেষ্ট দূর করতে পারেনি যে তারা নির্দ্বিধায় গরিব আত্মীয়দের চিকিৎসায় এক লাখ টাকা লাগলেও, সেটা হাসিমুখে দিয়ে দিতে পারে।  <br><br>
তারা যদি সত্যিই মুমিন হতো, তা হলে তারা প্রতিদিন সকালে উঠে চিন্তা করত, ‘আজকে আমি কাকে আল্লাহ (সুবহানা ওয়া তায়ালা) এর সম্পদ ফিরিয়ে   দিতে পারি? আল্লাহ (সুবহানা ওয়া তায়ালা) এর কোন মেহমানকে আজকে আমি খাওয়াতে পারি?’
</p><!--Do not Put Anything Bellow This-->
<br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../06/c6p1.html" class="btn">পরবর্তী অধ্যায়</a>
</footer>
    </body>
</html>