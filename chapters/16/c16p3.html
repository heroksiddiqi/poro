<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">সৃষ্টিজগতের শ্রেষ্ঠ সৃষ্টি
</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
এই আয়াতে ফেরেশতারা বলছে, سُبْحَانَكَ (সুবহানাকা) যার বাংলা সাধারণত করা হয়, ‘আপনি পবিত্র।’ ‘সুবহান আল্লাহ’—কে বাংলায় বলা হয়, ‘আল্লাহ মহা পবিত্র।’ সুবহান আল্লাহ শব্দটির আসলে অর্থ হচ্ছে, আল্লাহর (সুবহানা ওয়া তায়ালা) কোনো ত্রুটি, অসম্পূর্ণতা, সীমাবদ্ধতা নেই। মানুষের যে সব ত্রুটির ধারণা আছে, সৃষ্টির মধ্যে যেসব নিন্দনীয় ব্যাপার আছে, যে অসম্পূর্ণতা আছে—তার সব থেকে আল্লাহ (সুবহানা ওয়া তায়ালা) সম্পূর্ণ মুক্ত।
<br><br>অনেক সময় উপমহাদেশীয় মুসলিমরা আরব দেশে গিয়ে যখন দেখেন, আরবরা কোনো খারাপ ঘটনা শুনে বা আপত্তিকর কিছু দেখে ‘সুবহান আল্লাহ’ বলছেন, তখন তারা অবাক হয়ে ভাবেন, ‘আরে! আমরা তো সুবহান আল্লাহ বলি যখন সুন্দর কিছু দেখি। এরা তো দেখি উল্টো কাজ করছে!’ আসলে ‘সুবহান আল্লাহ’ আমাদের তখনই বলা উচিত, যখন আমরা এমন কিছু দেখি, শুনি বা ভাবি, যা নিন্দনীয়, ত্রুটিপূর্ণ। তখন আমরা ‘সুবহান আল্লাহ’ বলে নিজেকে মনে করিয়ে দিই যে আল্লাহ (সুবহানা ওয়া তায়ালা) এই সব কিছুর ঊর্ধ্বে, তিনি এসব কিছু থেকে মুক্ত। এ কারণেই আমরা সিজদায় মাথা নত করে আল্লাহকে (সুবহানা ওয়া তায়ালা) বলি, ‘ও আল্লাহ! আপনি সব ত্রুটিমুক্ত, আপনার কোনো কিছুই খারাপ নয়, আপনি সব সীমাবদ্ধতার ঊর্ধ্বে, আপনি সবার ওপরে। আমাদের অনেক ত্রুটি, অনেক সীমাবদ্ধতা, অনেক খারাপ দিক আছে।’
<br>কেউ কেউ প্রশ্ন করেন, ‘কেন আল্লাহ (সুবহানা ওয়া তায়ালা) ফেরেশতাদের মানুষের জ্ঞানের মতো ক্ষমতা দিয়ে পৃথিবীতে খালিফা করে পাঠালেন না? তা হলে তো আর মানুষ এসে এত বিশৃঙ্খলা, রক্তারক্তি করত না।’ কারণ তা হলে ফেরেশতারা আর ফেরেশতা থাকত না, তারা মানুষ হয়ে যেত, মানুষের মতো স্বাধীন চিন্তা করে খারাপ কাজ করত। ফেরেশতাদের মতো সৃষ্টি যদি স্বাধীন চিন্তা করে খেয়াল-খুশিমতো কাজ শুরু করে, যুদ্ধ করে, তা হলে সৃষ্টিজগতের কী ভয়ংকর অবস্থা হবে, সেটা আমরা চিন্তাও করতে পারি না।
<br>আবার কেউ কেউ প্রশ্ন করেন, ‘আদম (আঃ) কে শেখানো হয়েছিল দেখেই তো সে পেরেছিল, ফেরেশতাদের শেখালে তারাও কি বলতে পারত না?’ কুরআনে কোথাও বলা নেই যে শুধু আদমকেই গোপনে শেখানো হয়েছিল, বরং হতে পারে এই শেখানোর প্রক্রিয়াটি ছিল ফেরেশতা এবং আদম (আঃ) সবার জন্য উন্মুক্ত। শুধু  আদম (আঃ) মানবিক বৈশিষ্ট্যর জন্য শিখতে পেরেছিলেন, ফেরেশতাদের সেই সব বৈশিষ্ট্য না থাকায় তারা শিখতে পারেনি। যারা এধরনের প্রশ্ন করে, সন্দেহ করে, তাদের আসলে সমস্যা হচ্ছে—তারা এখনো মেনে নেয়নি যে আল্লাহ (সুবহানা ওয়া তায়ালা) হচ্ছে তাদের সৃষ্টিকর্তা, তাদের মহান প্রভু, আর তারা একটি মামুলি সৃষ্টি। তাদের জন্য আল্লাহ (সুবহানা ওয়া তায়ালা) উত্তর দিয়ে রেখেছেন—
<center><hr>আমি যা জানি, তোমরা তা জানো না। আল-বাক্বারাহ: ৩০
<hr></center>এখানে একটি ব্যাপার পরিষ্কার করা দরকার: ফেরেশতাদের এই ঘটনায় কখনো তাদের সম্পর্কে কোনো খারাপ ধারণা করবেন না যে তারা চায়নি মানুষ সৃষ্টি হোক, বা তারা মানুষ সৃষ্টি করাতে মন খারাপ করেছে বা তাদের সাথে মানুষের কোনো ধরনের বিরোধ রয়েছে। এগুলো সব খ্রিষ্টানদের ধারণা। হলিউডের চলচ্চিত্রগুলো দেখতে দেখতে আমাদের মধ্যে ফেরেশতাদের সম্পর্কে অনেক আজেবাজে ধারণা ঢুকে গেছে। ফেরেশতাদের মধ্যে এ ধরনের কোনো ব্যাপার নেই। বরং তারা এতই সরল-সুন্দর-নির্মল যে যখন আল্লাহ (সুবহানা ওয়া তায়ালা) তাঁদের বলেছিলেন আদম (আঃ) এর প্রতি অনুগত হতে, তারা সাথে সাথে তা করেছিল—
<center><hr>وَإِذۡ قُلۡنَا لِلۡمَلَٰٓئِكَةِ ٱسۡجُدُواْ لِأٓدَمَ فَسَجَدُوٓاْ إِلَّآ إِبۡلِيسَ أَبَىٰ وَٱسۡتَكۡبَرَ وَكَانَ مِنَ ٱلۡكَٰفِرِينَ ٣٤
</center><center><hr>যখন ‘আমি’ ফেরেশতাদের বলেছিলাম, ‘আদমের প্রতি শ্রদ্ধা/সমর্পণ করো’, তখন তারা শ্রদ্ধা/সমর্পণ করেছিল, তবে ইবলিস ছাড়া। সে অস্বীকার করেছিল। সে অহংকারী ছিল। আর সে অস্বীকারকারী, অকৃতজ্ঞদের একজন হয়ে গিয়েছিল। আল-বাক্বারাহ: ৩৪
<hr></center>কিন্তু ইবলিস নিজেকে সমর্পণ করেনি। আর সেদিন থেকে শুরু হয়েছিল দুটি প্রচণ্ড ক্ষমতাবান সৃষ্টির মধ্যে এক ভয়ংকর দ্বন্দ্ব।
<br>ইবলিস এক জ্ঞানী জিন, যাকে আল্লাহ (সুবহানা ওয়া তায়ালা) মানুষ সৃষ্টি করার অনেক আগেই সৃষ্টি করেছিলেন। সে আল্লাহর (সুবহানা ওয়া তায়ালা)  ইবাদত করে এতটাই ওপরে উঠতে পেরেছিল যে সে আল্লাহর সাথে কথা বলতে পারত। সে তার যোগ্যতার কারণেই আল্লাহর কাছের সম্মানিত ফেরেশতাদের মধ্যে অন্তর্ভুক্ত হয়ে গিয়েছিল। <br>কিন্তু মাত্র একটা অবাধ্যতার ঘটনাতেই এত সম্মানিত একজন সত্তা তার সবকিছু হারিয়ে ফেলে। আমরা অনেকেই ছোটবেলায় ইবলিসের এই অবাধ্যতার ঘটনাটা শুনেছি এবং ভেবেছি, ‘ছিঃ, ইবলিস কী বোকা, সে এত বড় ভুল কীভাবে করল।’ আবার অনেকে ভেবেছি—‘আহারে বেচারা ইবলিস। আল্লাহ (সুবহানা ওয়া তায়ালা) ইবলিসকে একটা মাত্র ভুলের জন্য এত বড় শাস্তি দিলেন? এত বড় একজন সত্তাকে সারা জীবনের জন্য বের করে দিল? শাস্তিটা বেশি হয়ে গেল না?’ শুধু তা-ই না, এই ধারণা থেকে Devil Worshipper ‘শয়তানপূজারী ধর্ম’ তৈরি হয়ে গেছে, যার অনুসারীরা মনে করে: সেদিন ইবলিসের সাথে অন্যায় করা হয়েছিল। এ কারণে তারা ইবলিসকে সমর্থন দেওয়ার জন্য বিভিন্ন ধরনের ভয়ংকর বিকৃত উপায়ে তার উপাসনা করে এবং অপেক্ষা করছে কবে ইবলিসের সাথে ‘গডের’ শেষ যুদ্ধ হবে, যেদিন তারা ইবলিসের সহযোগিতা করবে।
<br>আল্লাহ (সুবহানা ওয়া তায়ালা) কী তা হলে অবিচার করেছেন? সুবহানাল্লাহ! আল্লাহ (সুবহানা ওয়া তায়ালা) এসবের ঊর্ধ্বে। তিনি আল্লাহ ‘আল-আদল’ অর্থাৎ পরম ন্যায়বিচারক। যদিও তিনি সকল কিছুর ওপরে ক্ষমতাবান; তিনি নিজের ওপরে যুলম-অবিচারকে হারাম করেছেন। যুলম বা অবিচার তাঁর সম্মান এবং মর্যাদার সাথে যায় না। এখানে অনেক চিন্তার ব্যাপার আছে। প্রথমত, আল্লাহর অস্তিত্ব সম্পর্কে ইবলিসের সম্পূর্ণ ধারণা ছিল। আপনি, আমি নিজের চোখে আল্লাহকে দেখিনি, নিজের কানে আল্লাহকে শুনিনি। আমরা কোনো ফেরেশতাকেও কোনোদিন দেখিনি। আপনার-আমার পক্ষে আল্লাহর (সুবহানা ওয়া তায়ালা) প্রতি সম্পূর্ণ অবিচল, অটুট বিশ্বাস রাখাটা যথেষ্ট কঠিন। <br>কিন্তু আল্লাহ (সুবহানা ওয়া তায়ালা) এর সাথে ইবলিস নিজে কথা বলেছে। এমনকি ইবলিস সম্মানিত ফেরেশতাদের সাথেও থাকত। তার জন্য আল্লাহকে প্রভু হিসেবে মেনে নিয়ে কোনো ধরনের প্রশ্ন না করে, তাঁর আদেশ মেনে চলাটাই স্বাভাবিক ছিল। আল্লাহর অবস্থান কত ওপরে এবং সে কত নিচে; আল্লাহর অস্তিত্ব যে কত ব্যাপক, এবং সে আল্লাহর তুলনায় কত দুর্বল একজন মামুলি সৃষ্টি—এগুলো তার খুব ভালোভাবে জানা থাকার কথা। সৃষ্টিজগতের মধ্যে আল্লাহর প্রতি সবচেয়ে  বেশি বিশ্বাসী এবং সবচেয়ে বেশি অনুগতদের মধ্যে একজন হওয়ার কথা তার। কিন্তু এই সবকিছু দেখার, শোনার এবং জানার পরেও সে কীভাবে আল্লাহর (সুবহানা ওয়া তায়ালা) আদেশের ওপর সোজা ‘না’ করে দিল, সেটা এক বিস্ময়কর ঘটনা।
<!--Do not Put Anything Bellow This-->
<br><br><br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../16/c16p4.html" class="btn">৪র্থ অংশ</a>
</footer>
    </body>
</html>