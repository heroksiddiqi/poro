<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">একদিন প্রভুর সাথে দেখা হবেই
</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
আজকে যদি আপনাকে ডাক্তার বলে: আপনার রক্তে ক্যান্সার ধরা পড়েছে এবং আপনি আর কয়েক সপ্তাহের মধ্যে মারা যাবেন, সিঙ্গাপুরে গিয়েও লাভ হবে না—আপনি তখন কী করবেন? আপনি কি তখন কাঁথা জড়িয়ে টিভির সামনে বসে ঘণ্টার পর ঘণ্টা ফালতু তারকা শো, টক শো, হিন্দি সিরিয়াল দেখবেন? আপনি কি পরদিন অফিসে গিয়ে কলিগদের সাথে শেষবারের মতো ঘণ্টার পর ঘণ্টা আড্ডা মারবেন? আপনি কি আপনার ছেলেমেয়েকে শেষবারের মতো একটু খুশি করার জন্য ভিডিও গেম কিনে দেবেন, যেখানে তারা রামদা-ছুরি নিয়ে একপাল অর্ধমৃত, রক্তাক্ত জম্বিকে মেরে কোনো এক বিকৃত কারণে বড়ই আনন্দ পায়? আপনি কি এই অবস্থায় আপনার মেয়েকে নৃত্যশিল্পী বানাবেন, ছেলেকে ব্যান্ডের দলে যোগ দেওয়াবেন, যেন তারা সেগুলো করে আপনার মৃত্যুর পরে আপনার জন্য ‘অশেষ সওয়াব’ অর্জন করে?<br>না, আপনি তখন এগুলোর কিছুই করবেন না। কিন্তু আজকে আপনি ঠিকই সেগুলো করে যাচ্ছেন এটা ভালো করে জেনে যে—আপনি আজ হোক, কাল হোক, একদিন না একদিন মারা যাবেনই। তারপর একসময় আপনাকে আবার জাগিয়ে তোলা হবে এবং তারপর আপনাকে ধরে নিয়ে বিশ্বজগতের সর্বোচ্চ ক্ষমতাবানের সামনে দাঁড় করানো হবে: আপনার জীবনের প্রতি মুহূর্তের হিসাব দেবার জন্য। সেদিন তাঁর সামনে মাথা নিচু করে আপনি তাঁকে কী বলবেন—সেটা ঠিক করে রেখেছেন?<br>কোনো কারণে আমরা এই ব্যাপারটা নিয়ে বেশি চিন্তা করতে চাই না। এ রকম চিন্তা মাথায় এলেই আমাদের কেমন যেন অস্বস্তি লাগে। আমরা দ্রুত চিন্তার টপিক পাল্টে ফেলি। যদি আমাদের কোনো বন্ধু বা আত্মীয় আমাদের এই ব্যাপারটি নিয়ে কিছু বলা শুরু করে, আমরা জলদি তাকে বলি, ‘কী বলছেন এই সব! আস্তাগফিরুল্লাহ! এই সব মরা-টরার কথা শুনতে ভালো লাগছে না। বাদ দেন এই সব। আসেন অন্য কিছু নিয়ে কথা বলি।’<br>আমরা কোনো এক অদ্ভুত কারণে নিজেদের একধরনের আত্মপ্রবঞ্চনাতে ভুলিয়ে রাখি যে আগামি কয়েক সেকেন্ড পরে আমি যে হার্ট অ্যাটাক করে মারা যাব না, বা কাল যে আমি বাসায় ফেরার পথে অ্যাকসিডেন্ট করে মারা যাব না—এ ব্যাপারে আমি একশ ভাগ নিশ্চিত। আল্লাহর সাথে আমার একধরনের চুক্তি আছে—তিনি আমাকে সত্তর-আশি বছর বয়স পর্যন্ত বাঁচিয়ে রাখবেনই।
<br>যারা তাদের প্রভুর সাথে দেখা করতে চায় তাদের কথার ধরন, পোশাকের ধরন, বন্ধু-বান্ধবদের প্রকৃতি, ঘরের আসবাবপত্র, লাইব্রেরিতে সাজিয়ে রাখা বই, ফেইসবুকের স্ট্যাটাস, মোবাইল ফোনের অ্যাপসগুলো—এই সবকিছু দেখলে বোঝা যায়, এদের জীবনে কোনো একটা বিরাট উদ্দেশ্য আছে এবং এরা সেই ব্যাপারে খুবই সিরিয়াস। এরা শপিং মলে ঘণ্টার পর ঘণ্টা বেহুদা ঘুরে বেড়ায় না, প্রতিদিন ফোনে দুই ঘণ্টা গল্প করে না, দিনে তিনটা হিন্দি সিরিয়াল দেখে না, ফেইসবুকে ঘণ্টার পর ঘণ্টা হাঁ করে তাকিয়ে থাকে না, রাস্তা-ঘাটে মোবাইল ফোনে Angry Birds খেলে না। এদের ভাবসাব পুরোই আলাদা। একদল সস্তা ধরনের মানুষ এদের নিয়ে হাসি-ঠাট্টা করে, নানা নাম দেয়: মোল্লা, নিনজা, তালেবান, হুজুর—কিন্তু তাদেরই মধ্যে কিছু আছে, যারা এদের দিকে শ্রদ্ধা নিয়ে তাকিয়ে থাকে, আর বাসায় ফিরে ভাবে, ‘ইশ, আমি যদি এদের মতো হতে পারতাম!’
<br><center><hr>يَٰبَنِيٓ إِسۡرَٰٓءِيلَ ٱذۡكُرُواْ نِعۡمَتِيَ ٱلَّتِيٓ أَنۡعَمۡتُ عَلَيۡكُمۡ وَأَنِّي فَضَّلۡتُكُمۡ عَلَى ٱلۡعَٰلَمِينَ ٤٧ وَٱتَّقُواْ يَوۡمٗا لَّا تَجۡزِي نَفۡسٌ عَن نَّفۡسٖ شَيۡ‍ٔٗا وَلَا يُقۡبَلُ مِنۡهَا شَفَٰعَةٞ وَلَا يُؤۡخَذُ مِنۡهَا عَدۡلٞ وَلَا هُمۡ يُنصَرُونَ ٤٨
<hr></center><center>বনী ইসরাইল, তোমাদের ওপর আমি যে অনুগ্রহ করেছিলাম এবং তোমাদের যে অন্য সব জাতির চেয়ে বেশি মর্যাদা দিয়েছিলাম—সেটা মনে করো। সাবধান সেই দিনের ব্যাপারে, যেদিন কেউ অন্য কারও জন্য একটুও এগিয়ে আসবে না, কারও সুপারিশ গ্রহণ করা হবে না, কোনো বিনিময় নেওয়া হবে না—সেদিন কেউ কারও সাহায্য পাবে না। আল-বাক্বারাহ: ৪৭-৪৮
<hr></center>সূরা আল-বাক্বারাহ-এর ৪৭, ৪৮ আয়াত দুটি প্রথমত বনী ইসরাইলকে উদ্দেশ্য করে বলা হয়েছে; কারণ, তারা মনে করত একমাত্র তারাই সঠিক ধর্মের ওপর থাকা বিশেষ জাতি।
<br>তাদের আল্লাহ আবার মনে করিয়ে দিচ্ছেন যে তিনি তাদের অনেক সম্মান দিয়েছেন। অনেক বড় বড় নবীদের বংশধর তারা। তাদের জন্য আল্লাহ (সুবহানা ওয়া তায়ালা) মহাবিশ্ব পরিচালনার স্বাভাবিক নিয়মের বাইরে, অসাধারণ সব অলৌকিক ঘটনা ঘটিয়েছেন। ইহুদীদের অদ্ভুত ধর্মবিশ্বাস যে তারা মনে করে তারা যতই কুকর্ম করুক, তাদের নবীদের উসিলায় ঠিকই তারা কিয়ামাতের দিন পার পেয়ে যাবে। হাজার হলেও মূসা  আছেন না? খোদ আল্লাহর (সুবহানা ওয়া তায়ালা) সাথে কথা বলেছেন এমন একজন নবী! তার মতো এতো বড় নবী সুপারিশ করলে তাদের জান্নাতে যাওয়া আর ঠেকায় কে?
<br>এই একই ধারণা আজকাল অনেক বনী ইসরাইল টাইপের মুসলিমদের মধ্যেও আছে, যারা মনে করে: তাদের বিরাট সব গুনাহ মুহাম্মাদ এর অনুরোধ শুনেই আল্লাহ (সুবহানা ওয়া তায়ালা) মাফ করে দেবেন। আবার অনেকে মনে করে—একজন পীরের মুরিদ হলে, বা কোনো মাজারে নিয়মিত নজরানা দিলে কিয়ামাতের দিন সেই পীর-ওলী তাদের হয়ে আল্লাহর (সুবহানা ওয়া তায়ালা) কাছে তদবির করে জান্নাতে যাওয়ার ভিসা করে দেবেন।
<br>এভাবে একমাত্র আল্লাহর (সুবহানা ওয়া তায়ালা) যে ক্ষমতা আছে, সেই ক্ষমতা কোনো মানুষকে দিয়ে দেওয়া—এগুলো সবই শিরক এবং এই সব শাফাআতের ধারণা যে ভুল, তা আল্লাহ (সুবহানা ওয়া তায়ালা) কুরআনে বহু বার, বহু উদাহরণ দিয়ে আমাদের সাবধান করেছেন।
<br>শিরক কীভাবে আসে সেটা শেখানোর জন্য এ আয়াতে আল্লাহ (সুবহানা ওয়া তায়ালা) আমাদের ‘ক্রিমিনাল সাইকোলজি’ সম্পর্কে শিখিয়েছেন। একজন অপরাধী চারভাবে তার অপরাধের শাস্তি থেকে বাঁচার চেষ্টা করে—
<br>প্রথমে সে চেষ্টা করে তার দোষকে অন্য কারও ঘাড়ে চাপানোর। সে প্রমাণ করে দেখানোর চেষ্টা করে যে আসলে অপরাধটা সে করেনি, অন্য কেউ করেছে। যেমন: ‘প্রজেক্টের কন্ট্রাক্টটা তো কাউকে দিতেই হতো, আমি ওদের চিনি, ওরা ভালো কাজ করে। তাই ওদের দিয়েছিলাম। আমি তো ইচ্ছা করে ঘুষ খাইনি! ওরা আমাকে সেধে একটা ফ্ল্যাট দিয়েছিল। ওরা আমাকে ফ্ল্যাট দিল কেন? এটা ওদের দোষ!’ যদি এতে কাজ না হয়, তখন সে যুক্তি দেখানোর চেষ্টা করে যে আসলে সে অপরাধ করতে বাধ্য হয়েছিল অন্য কারও জন্য: ‘আমি তো একা হাতাকাটা ব্লাউজ, আর ফিনফিনে পাতলা শাড়ি পরে বিয়েতে যাইনি। মাথা-শরীর ঢেকে বিয়েতে গেলে সবাই আমার স্বামীকে ‘মোল্লা-তালেবান-হুজুর’ বলত। আমার তো কোনো দোষ নেই, দোষ হচ্ছে সমাজের!’ কিয়ামতের দিন এ ধরনের চেষ্টা করে কোনো লাভ নেই; কারণ, <strong>‘সেদিন কেউ অন্য কারও জন্য একটুও এগিয়ে আসবে না।’
</strong>
<!--Do not Put Anything Bellow This-->
<br><br><br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../19/c19p4.html" class="btn">৪র্থ অংশ</a>
</footer>
    </body>
</html>