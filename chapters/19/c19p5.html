<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">একদিন প্রভুর সাথে দেখা হবেই
</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
কুরআনের অন্যান্য আয়াতে এই ধরনের সুপারিশের ঘটনা বলা আছে—
<br><center><hr>يَوۡمَئِذٖ لَّا تَنفَعُ ٱلشَّفَٰعَةُ إِلَّا مَنۡ أَذِنَ لَهُ ٱلرَّحۡمَٰنُ وَرَضِيَ لَهُۥ قَوۡلٗا ١٠٩
<hr></center><center>সেদিন কোনো সুপারিশ কাজে লাগবে না, তবে তার সুপারিশ ছাড়া, যাকে পরম করুণাময় অনুমতি দেবেন, যার কথায় তিনি সন্তুষ্ট।  ত্ব-হা ২০: ১০৯
<hr></center>তবে, শাফাআত পাবার জন্য তিনটি শর্ত জরুরি —
<br>১) 	আল্লাহ (সুবহানা ওয়া তায়ালা) যার শাফাআত গ্রহণ করবেন, তাকে প্রথমে তিনি অনুমতি দিবেন। আল্লাহর (সুবহানা ওয়া তায়ালা) অনুমতি ছাড়া কেউ শাফাআত করতে পারবে না। [২০: ১০৯, ২: ২৫৫, ৫৩: ২৬]    <br><br>
২) 	যিনি শাফাআত করবেন, তার প্রতি আল্লাহ (সুবহানা ওয়া তায়ালা) সন্তুষ্ট থাকতে হবেন। [২১: ২৮, ৫৩: ২৬]   <br><br>
৩) 	যার জন্য শাফাআত করা হবে, তার প্রতি আল্লাহ (সুবহানা ওয়া তায়ালা) সন্তুষ্ট থাকতে হবেন, তার ঈমান থাকতে হবে—সলাত, যাকাত, গরিবদের হক আদায় ইত্যাদি গুরুত্বপূর্ণ বিষয়গুলোতে পাশ করতে হবে। [৭৪: ৩৮-৪৮]       <br><br>
যদি আল্লাহ (সুবহানা ওয়া তায়ালা) কারও প্রতি সন্তুষ্ট না হন, সে যদি নিজেই ঘোরতর অপরাধী হয়ে আল্লাহর ক্রোধের কারণ হয়ে থাকে, তা হলে সে আর শাফাআত পাবে না। শাফাআত পাবার শর্ত হচ্ছে ঈমান থাকা, ন্যূনতম ঈমান বলতে কী বোঝায় সে আলোচনা আমরা ইতিমধ্যে করেছি। সুতরাং কেউ যদি ধরে নেয়—সে সলাত না পড়ে, রোজা না রেখে, সামর্থ্য থাকতে যাকাত না দিয়ে, হজ না করে, বড় বড় কবিরা গুনাহ করে, শুধু কোনো নবী-পীর-দরবেশের সুপারিশ পেয়ে জান্নাতে চলে যাবে, তা হলে শাফাআত সম্পর্কে তার ধারণা একেবারেই ভুল। শাফাআত শুধু তারাই পাবে যারা মূলত ঈমানদার। ইসলামের মূল পাঁচটি ভিত্তি সম্পর্কে সে যথেষ্ট নিষ্ঠাবান ছিল, কিন্তু তার দুর্বলতার কারণে সে কিছু পাপ করে ফেলেছে, বা অল্প কিছু ভালো কাজের অভাবে জান্নাত হারিয়ে ফেলতে যাচ্ছে, তখন তাদের শাফাআত পাওয়ার সুযোগ হলেও হতে পারে।
<br>মানুষ একটু চিন্তা করলেই বুঝতে পারে যে শাফাআতের পেছনে ছোটাছুটি করাটা কতটা বোকামি। কারও যদি ঘণ্টার পর ঘণ্টা ট্রাফিক জ্যামে বসে কোনো হুজুরের কাছে যাবার সময় থাকে, তা হলে তার সেই সময়টা নফল সলাত পড়ে, অথবা কুরআন পড়ে বিরাট সওয়াব অর্জন করে, স্বয়ং আল্লাহকে আরও বেশি খুশি করাটা কি বেশি   যুক্তিযুক্ত নয়? কারও যদি পকেটে যথেষ্ট টাকা থাকে হুজুরের সেবা করার জন্য, তা হলে কি তার সেই টাকাটা গরিব, ইয়াতিম মানুষদের সাদাকা দিয়ে বিশাল সওয়াব অর্জন করে, আল্লাহকে বেশি খুশি করাটা কি যুক্তিযুক্ত নয়? সরাসরি আল্লাহকে আরও বেশি খুশি করার চেষ্টা না করে, তাঁর অধীনে অন্য কারও জন্য আমাদের সীমিত জীবনের মূল্যবান সময় ব্যয় করাটা কি কোনো যৌক্তিক কাজ?
<br>দোষ যখন অন্যের ঘাড়ে চাপানো যায় না, আবার সুপারিশ করার মতোও কেউ থাকে না, তখন অপরাধীরা চেষ্টা করে টাকা খাওয়ানোর, সম্পত্তির লোভ দেখানোর: ‘জজ সাহেব, আমার কেসটা ছেড়ে দ্যান, আমি আপনাকে খুশি করে দেব। উত্তরায় আমার অনেক প্লট আছে। আপনার রঙিন পানির সাপ্লাই নিয়ে আর কোনো চিন্তা করতে হবে না।’ কিয়ামতের দিন কেউ যদি গিয়ে বলে, ‘আমি তো তিন-তিনবার হজ করেছি! এই দেখেন আমার পাসপোর্ট: তিনবার ভিসা দেওয়া আছে। সুদের লোন নিয়ে কেনা আমার একমাত্র বাড়িটা তিনটা হজ দিয়ে মাফ করা যায় না?’ আল্লাহ (সুবহানা ওয়া তায়ালা) বলে দিয়েছেন যে, তাঁর সাথে এসব কিছুই চলবে না: ‘কোনো বিনিময় নেওয়া হবে না।’ এই পৃথিবীতে কার কী সম্পদ ছিল সেগুলো কিয়ামতের দিন কোনো কাজে আসবে না।
<br>সকল চেষ্টা যখন বিফল হয়, তখন অপরাধীরা শেষ ভরসা হিসেবে গায়ের জোর দেখানোর চেষ্টা করে। তার দলের সাঙ্গপাঙ্গদের নিয়ে মারামারি, খুনোখুনি করে পার পাওয়ার চেষ্টা করে। তাদের আল্লাহ (সুবহানা ওয়া তায়ালা) শেষ কথা জানিয়ে দিয়েছেন,
<br><strong>‘সেদিন কেউ কারও সাহায্য পাবে না।’ </strong><br>আল্লাহর (সুবহানা ওয়া তায়ালা) সামনে তার দলের সাঙ্গপাঙ্গরা, ভাড়াটে খুনিরা কেউ কিছুই করতে পারবে না। উল্টো ওরা সবাই ভয়ে, আতঙ্কে থর থর করে কাঁপতে থাকবে—নিজেদের কীভাবে বাঁচানো যায়, সেই চিন্তায় উদ্ভ্রান্ত হয়ে যাবে। এরা চোখের সামনে গাঢ় অন্ধকার দেখতে থাকবে।
<br><strong>‘সেই দিনের ব্যাপারে সাবধান, যেদিন কেউ কারও জন্য এগিয়ে আসবে না’—</strong><br>আপনি যেই আত্মীয়ের সাথে সম্পর্ক ঠিক রাখার জন্য তার বিয়ের অনুষ্ঠানে অর্ধ নগ্ন হয়ে গেলেন, যেই বন্ধুর সাথে সম্পর্ক ঠিক রাখার জন্য তার বাচ্চার বার্থডে পার্টিতে গিয়ে ছেলে-মেয়ে মাখামাখি করে নাচ-গান করলেন, যেই সমাজে স্ট্যাটাস ঠিক রাখার   জন্য সুদের লোন নিয়ে ব্যবসা বড় করলেন—সেই আত্মীয়-বন্ধু-প্রতিবেশীরা কেউ কিয়ামতের দিন আপনাকে বাঁচাতে এগিয়ে আসবে না। <br>সেদিন আপনি যখন অল্প কিছু ভালো কাজের অভাবে জান্নাত হারিয়ে ফেলবেন, তারপর ভয়ংকর কিছু সত্তা এসে নিষ্ঠুরভাবে আপনাকে টেনে হিঁচড়ে জাহান্নামের আগুনের দিকে নিয়ে যেতে থাকবে, তখন আপনি আপনার সন্তানদের দিকে তাকিয়ে যতই করুণভাবে হাহাকার করেন, ‘আব্বু-আম্মু সোনারা, আমাকে ওরা জাহান্নামে নিয়ে যাচ্ছে! ওদের একটু বলো: আমি তোমাদের জন্য স্কুলে বসে থাকতে গিয়ে নামায পড়তে পারিনি। তোমাদের কোচিং-এর জন্য দৌড়াতে গিয়ে রোজা রাখতে পারিনি। তোমাদের ইউনিভার্সিটির জন্য টাকা জমাতে গিয়ে গরিব আত্মীয়-স্বজনদের যাকাত দিইনি। আমি তো তোমাদের সিঙ্গাপুর বেড়াতে নিয়ে যাব বলে ব্যাংকের টাকা লোপাট করে দিয়েছিলাম। তোমাদের নিশ্চিত ভবিষ্যতের জন্যই সুদের লোন নিয়ে বাড়িটা করেছিলাম। তোমরা না ওই বাড়িতেই থাকতে। ওদেরকে একটু বলো সোনারা, আমাকে তো ওরা জাহান্নামে নিয়ে যাচ্ছে!’—কিন্তু ওরা কেউ এগিয়ে আসবে না।
<br><br>আল-বাক্বারাহর এই আয়াতটি হচ্ছে আমাদের জন্য একটি সাবধান বাণী। কোনটা আসলে গুরুত্বপূর্ণ সেটা আমাদের বুঝতে হবে, কোনটা আগে তা ঠিক করতে হবে। সবসময় মাথায় রাখতে হবে: আমি সমাজ, সংস্কৃতি, আত্মীয়তা, বন্ধুত্ব, সন্তানদের জন্য নিজেকে ব্যস্ত রাখতে গিয়ে যেন আমার প্রভুকে ভুলে না যাই। আমার রব্ব সবার আগে। আমার সন্তান স্কুলে বেশি সময় বসে থাকতে পারে, কিন্তু তাই বলে তাকে তাড়াতাড়ি আনতে গিয়ে আমি আমার মালিকের সাথে যুহরের ওয়াক্তের মিটিংটা মিস করতে পারি না। আমার বান্ধবী তার গায়ে-হলুদে না যাওয়ার জন্য মন খারাপ করতে পারে, কিন্তু তাই বলে আমি আয়নার সামনে দাঁড়িয়ে নির্লজ্জের মতো সাজব কিছু পরপুরুষকে সুড়সুড়ি দেওয়ার জন্য—এটা হতে পারে না। আমার বাড়িওয়ালা আমাকে ভাড়াটিয়া বলে অপমান করতে পারে, কিন্তু আমি নিজের ফ্ল্যাট কেনার জন্য ব্যাংকে গিয়ে হারাম লোনের কাগজে সই করব—এটা হতে পারে না। ‘লোকে কী বলবে’—সেটা আমি ভয় পাই না, বরং ‘আমার প্রভু রাগ করবেন’—সেটা আমি সবচেয়ে বেশি ভয় পাই।

<!--Do not Put Anything Bellow This-->
<br><br><br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../preface/03final.html" class="btn">উপসংহার</a>
</footer>
    </body>
</html>