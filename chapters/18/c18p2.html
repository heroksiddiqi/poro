<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">আল্লাহর কাছ থেকে আমরা কী পেয়েছি ?</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
এখানে একটি উল্লেখযোগ্য ব্যাপার হলো, প্রথমে, আল্লাহ (সুবহানা ওয়া তায়ালা) যাদের উদ্দেশ্য করে কথাগুলো বলছেন, তাদের খুব ভালোবেসে সম্বোধন করেছেন। এরপরে তিনি তাঁর অনুগ্রহের কথা মনে করতে বলেছেন, সেজন্য কৃতজ্ঞ হতে বলেছেন এবং সবশেষে তাঁকে ভয় পেতে বলেছেন। এই ক্রমটি গুরুত্বপূর্ণ। অথচ অনেকে যখন ইসলামের দাওয়াত দেয়, তখন প্রথমে ভয়ংকর সব ভয় দেখায়, সবশেষে একটু-আধটু আল্লাহর অনুগ্রহের কথা বলে। অনেক ওয়াজ-মাহফিলে দেখা যায়, বক্তা চোখ লাল করে গলা ফাটিয়ে বলছেন, ‘আল্লাহর গজব পড়ব, দেশে শীঘ্রই বন্যা, দুর্ভিক্ষ, মহামারি হইব—সব ছারখার হইয়া যাইব। যদি তাওবাহ না করেন, আপনাকে জাহান্নামের আগুনে চামড়া পুড়াইয়া ঝলসাইয়া দেওয়া হইব। তারপর সেই ঝলসানো চামড়া আবার পালটাইয়া নতুন চামড়া দেওয়া হইব। আপনার পায়ের নিচে গরম কয়লা দেওয়া হইব, যার তাপে আপনার মগজ ফুটিতে থাকব। জোরে বলেন—সুবহান আল্লাহ!’
<br>সূরা ফাতিহা পড়ে দেখুন। প্রথম আয়াতটিই হচ্ছে—‘সমস্ত প্রশংসা-ধন্যবাদ আল্লাহর, যিনি পরম দয়ালু, নিরন্তর দয়ালু।’ সেখানে কিন্তু বলা নেই, ‘সমস্ত ভয়ভীতি আল্লাহর প্রতি, যিনি কঠিন, বদরাগী।’ সূরা ইখলাস পড়ে দেখুন—কোনো ভয়ের চিহ্ন নেই। সূরা ফালাক, নাস এ রকম যত কমন সূরা আমরা সবাই ছোটবেলা থেকে শিখে এসেছি, কোথাও আপনি পাবেন না যে আল্লাহ (সুবহানা ওয়া তায়ালা) একজন কঠিন, রাগী সত্তা। বরং মানুষের প্রতি তাঁর অপরিসীম ধৈর্য, চরম সহনশীলতা, তাঁর বার বার ক্ষমা করার আশ্বাস, ন্যায় বিচারের প্রতিশ্রুতি—এই দিয়ে কুরআন ভরে আছে। অথচ আমাদের অনেকেই এই বাণীগুলো উপেক্ষা করে কুরআনের শাস্তির কথা চিন্তা করে হতাশায় ভুগি। যার ফলে আমাদের অনেকেরই <br>আল্লাহর (সুবহানা ওয়া তায়ালা) সাথে সম্পর্ক হয়ে যায় খুব ফর্মাল একটা সম্পর্ক। আমরা তাঁকে মনেপ্রাণে ভালবাসতে পারি না। তাঁর প্রতি আমাদের শ্রদ্ধা থাকে একধরনের তিক্ততা মিশ্রিত। তাঁর ইবাদত করি অনেকটা ঠেকায় পড়ে।
<br>অথচ উল্টোটা হওয়ার কথা। আপনার চারপাশে তাকিয়ে দেখুন। আল্লাহ (সুবহানা ওয়া তায়ালা) কোন জিনিসটা ভয় দেখানোর জন্য দিয়েছেন? আপনি কি সকালে ঘুম থেকে উঠে আকাশের দিকে তাকিয়ে ভয়ে লাফ দিয়ে ওঠেন? আপনি কি শ্বাস নেওয়ার সময় বুকের ভেতরে কী ঢুকে গেল—এই নিয়ে ভয়ে থাকেন? খাওয়ার সময় ভয়ে ভয়ে খাবার মুখে দেন? একটা কলার খোসা ছিলে আতঙ্কে চিৎকার দিয়ে ওঠেন? চারপাশে সবুজ গাছপালা, হাজারো রঙের ফুল, আকাশে শত শত পাখি, মাঠে সবুজ ঘাস, পাহাড়, নদী, সমুদ্র, সূর্য, চাঁদ, তারা—কোনটা দিয়ে আল্লাহ (সুবহানা ওয়া তায়ালা) আপনাকে প্রতি মুহূর্তে ভয় দেখাচ্ছেন? কোনটা দেখে আপনার মনে হয় আল্লাহ (সুবহানা ওয়া তায়ালা) একজন অবিবেচক, ভয়ংকর রাগী কেউ? বরং সবগুলোতেই আল্লাহর অনুগ্রহ এবং দয়ার ছড়াছড়ি। এই অনুগ্রহগুলো প্রত্যেক মানুষ—মুসলিম বা অমুসলিম সমানভাবে ভোগ করে।
<br>ইহুদীদের কথা গেল, এবার আমরা দেখি, আমরা আল্লাহর (সুবহানা ওয়া তায়ালা) কাছে জাতিগতভাবে কী পেয়েছি? তিনি আমাদের প্রতি দুটি বিরাট অনুগ্রহ করেছেন: আমরা শেষ নবীকে পেয়েছি এবং শেষ কিতাব পেয়েছি, যার মাধ্যমে আল্লাহ (সুবহানা ওয়া তায়ালা) তাঁর দ্বীনকে সম্পূর্ণ করে দিয়েছেন, কেয়ামত পর্যন্ত। ইহুদীদের যে সমস্যায় পড়তে হয়েছিল: তাদের শত বছরের শিক্ষাকে ছেড়ে দিয়ে একজন নতুন নবীকে মেনে নিতে হয়েছিল—এ রকম কঠিন পরিস্থিতিতে আমাদের আর পড়তে হবে না। আল্লাহ (সুবহানা ওয়া তায়ালা) আমাদের অনুগ্রহ করেছেন, তিনি আমাদের শেষ সময়ে চূড়ান্ত পথনির্দেশ এবং পৃথিবীর ইতিহাসের সবচেয়ে ভালো মানুষটিকে নবী ও রসূল হিসেব উপহার দিয়েছেন।
<br>কুরআন থেকে আমাদের প্রতি পদে অনেক কিছু শেখার আছে। আল্লাহ আমাদের অসীম ক্ষমতাশীল সৃষ্টিকর্তা। তাঁর সাথে আমাদের সম্পর্ক শুধুই নেয়ার। তাকে দেয়ার মতো কিছুই আমাদের নেই। এরপরেও যখন আল্লাহ মানুষকে কিছু করতে বলেন, সেটা তিনি মানুষের ভালোর জন্যই বলেন। তিনি বনী ইসরাইলকে বললেন, তোমরা তোমাদের কথা রাখো, আমি আমার ওয়াদা রাখব। যে আল্লাহকে কেউ কিছু করতে বাধ্য করতে পারে না, সেই মহান আল্লাহ পর্যন্ত বললেন, ‘তোমরা এটা   করো। আমি ওটা করব।’ অথচ আমরা মানুষেরা চাই অন্যরা খালি আমাদের জন্য করে যাবে, আমাদেরও যে কিছু করা উচিত সেটা আমরা একবার-ও মনে আনি না।
এখন বনী ইসরাইল কী করবে বলেছিল আর আল্লাহর অঙ্গীকার কী ছিল? <center><hr>আল্লাহ বলেছিলেন, নিশ্চয় আমি তোমাদের সাথে আছি, যদি তোমরা সলাত কায়েম করো, যাকাত দাও, আমার রাসূলদের প্রতি ঈমান আনো, তাদের সহযোগিতা করো এবং আল্লাহকে উত্তম ঋণ দাও, তবে নিশ্চয় আমি তোমাদের থেকে তোমাদের পাপসমূহ মুছে দেব। আর অবশ্যই তোমাদের প্রবেশ করাব জান্নাতসমূহে, যার নিচ দিয়ে প্রবাহিত হবে নদীসমূহ। আল মায়িদাহ, ৫: ১২
<hr></center>কী আশ্চর্য! এই অঙ্গীকারগুলো আমাদের জন্যও ঠিক একইভাবে প্রযোজ্য।
আমরা যদি কুরআন-সুন্নাহর উপদেশ এবং বিধি-নিষেধ অনুসারে পরিবার, সমাজ, দেশ পরিচালনা করি, তা হলে দুনিয়াতে আমরা অনেক শান্তিতে থাকতে পারব। আল্লাহ (সুবহানা ওয়া তায়ালা) আমাদের ওপর থেকে বড় বড় ভয়গুলো দূর করে দেবেন, আমাদের দুঃখ, আফসোস কমে যাবে, এবং আল্লাহ অনুগ্রহের প্রাচুর্য বর্ষণ করবেন। কিন্তু আমরা তা করিনি। আজকে একটা দেশও নেই, যা ইসলামের শতভাগ বিধি-নিষেধ অনুসারে পরিচালিত হচ্ছে। তার ফলাফল: তাকিয়ে দেখুন চারদিকে, আমরা কি দুঃখে জর্জরিত একটি জাতি নই? আমরা কি আজকে সবচেয়ে ভীত-সন্ত্রস্ত জাতি নই? আল্লাহকে ভয় না করলে তো মানুষকে, কাফেরদের ভয় করতেই হবে।
<br>প্রশ্ন আসতে পারে: এই আয়াতের শেষে যে আল্লাহ বললেন তাকে ভয় করতে—সেটার মানে কী? এর মানে হচ্ছে: যিনি আমার স্রষ্টা, যিনি আমাকে এত অনুগ্রহ করেছেন, তাকে অসন্তুষ্ট করার ভয়। তাঁর আদেশ অমান্য করে প্রাপ্য শাস্তির ভয়। এখানে রহব رهب শব্দটি ব্যবহৃত হয়েছে, যা একটি বিশেষ ধরনের ভয়। এর মানে এমন ভয় যা আমাদের দীর্ঘসময় সজাগ রাখে, সাবধান রাখে। যেমন: কেউ পরীক্ষা দিতে বসেছে। প্রশ্ন দেখে তার মাথায় হাত। একটা প্রশ্নও কমন পড়েনি। সাথে সাথেই তার মনে পড়ল তার বাবার কথা। বাবা কী ভীষণ কষ্টটাই তা করেছেন তাকে পড়ালেখা শেখানোর জন্য। বাড়ি ফিরলেই বাবা কত আশা নিয়ে জিজ্ঞেস করবেন, পরীক্ষা কেমন হয়েছে। তখন সে তাকে কী উত্তর দেবে? ভয়ে তার গলা শুকিয়ে গেল।—এই যে বাবাকে হতাশ করার আশঙ্কা থেকে ভয়, এটা রহবের একটি   উদাহরণ। রহব হচ্ছে আল্লাহর সামনে দাঁড়ানোর ভয়, তাঁকে কী জবাব দেব, তার ভয়। অন্য কে কী ভাবল, সেটা ভয় না পেয়ে, বরং আল্লাহকে কীভাবে মুখ দেখাব, সেই ভয়। এই ভয় পাওয়ার জন্য আল্লাহ বনী ইসরাইলকে উপদেশ দিয়েছিলেন। এই উপদেশটা আজ আমাদের জন্যও সমানভাবে প্রযোজ্য।

<!--Do not Put Anything Bellow This-->
<br><br><br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../18/c18p3.html" class="btn">৩য় অংশ</a>
</footer>
    </body>
</html>