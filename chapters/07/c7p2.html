<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">ওদের বলে লাভ নেই, ওরা বদলাবে না</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
তবে মুসলিম নামধারীরাও কাফির হতে পারে যদি কুরআনের বাণী জানার এবং বোঝার পরেও তারা সিদ্ধান্ত নেয় যে তারা তা মানবে না। মুহাম্মাদ নামের কেউ কাফির হতে পারে, যদি সে খুব ভালো করে জানে কুরআনে আল্লাহ‌ (সুবহানা ওয়া তায়ালা) আমাদের বহুবার সলাত আদায় করার কথা বলেছেন, কিন্তু সে সিদ্ধান্ত নিয়েছে সে সলাত পড়বেন না। তার কাছে মনে হয় না প্রত্যেক দিন সলাত আদায় করাটা জরুরি কিছু, তা-ও আবার দিনে ৫ বার!<br>ফাতিমা নামের কেউ কাফির হয়ে যাবে, যদি সে সিদ্ধান্ত নিয়ে যাকাত না দেয়, বা রামাদানের সিয়াম পালন না করে। অথচ সে ভালো করে জানে কুরআনের বহু জায়গায় সলাতের সাথে সাথেই যাকাত আদায় করতে বলা হয়েছে, রোজা রাখা ফরয করা হয়েছে। আপনার বন্ধুর নাম আব্দুল্লাহ হলেও সে যদি সারাদিন ইন্টারনেটে বসে ইসলামের বিরুদ্ধে লেখা মিথ্যা প্রোপাগান্ডা পড়ে এবং প্রচার করে বিকৃত আনন্দ পায়, তবে সে কাফির হয়ে যাবে।<br>কাফিরদের তুলনা হচ্ছে ধূমপায়ীদের মতো, যারা জানে ধূমপান করা স্বাস্থ্যর জন্য খারাপ। তাদের যথেষ্ট বোঝানো হয়েছে, প্যাকেটের গায়ে লেখা পর্যন্ত আছে ‘ধূমপান স্বাস্থ্যের জন্য ক্ষতিকর’, কিন্তু তারপরেও তারা বুঝে-শুনে ধূমপান করে। তাদের অন্তর তাদের বার বার জানান দেয় যে তারা যা করছে তা ভুল, তাদের এটা করা উচিত নয়। কিন্তু তারপরেও তারা তাদের অন্তরের ভেতরের সেই আর্তনাদকে চেপে রেখে সত্যকে অস্বীকার করে যায়।<br>ভাষাগতভাবে কাফির শব্দটি এসেছে কাফারা থেকে, যার অর্থ যে ঢেকে দেয়। প্রাচীন আরবীতে কৃষকদের কাফির বলা হতো; কারণ, তারা শস্যের বীজকে মাটি দিয়ে  ঢেকে দেয়, যেন আলো পৌঁছাতে না পারে। এ কারণেই কাফির হচ্ছে তারাই, যারা জেনে-শুনে নিজেদের অভ্যাস, গোঁড়ামি, অন্ধ বিশ্বাস, অমূলক সন্দেহ এবং ইগোর কারণে তাদের ধারণার বাইরে নতুন বা ভিন্ন কিছুকে গ্রহণ করার ক্ষমতাকে ধামাচাপা দিয়ে রেখেছে, যাতে তাদের অন্তরে সত্যর আলো কখনো পৌঁছাতে না পারে।<br>আল্লাহ‌ (সুবহানা ওয়া তায়ালা) যে বলেছেন তিনি কাফিরদের অন্তর এবং কান সিল করে দেন এবং তাদের চোখের ওপরে আবরণ দিয়ে ঢেকে দেন তা নিয়ে অমুসলিমরা মহাখুশি। তারা এই আয়াতটি দেখিয়ে মুসলিমদেরকে প্রায়ই আক্রমণ করে, ‘দেখো! তোমাদের আল্লাহ কত খারাপ! সে একদিকে মানুষকে ভালো হতে বলে, অন্যদিকে তার কথা না শুনলেই সে মানুষের অন্তরকে বন্ধ করে দেয়, মানুষের ভালো হওয়ার সব সুযোগ বন্ধ করে দেয়।’ অমুসলিম ক্রিটিকরা কুরআনকে অপব্যাখ্যা করতে এই আয়াতটি ব্যাপকভাবে অপব্যবহার করেছে। তাই প্রচুর মুসলিম এই আয়াত পড়ে ভেবেছে—‘তাই তো, আল্লাহ‌ দেখি আসলেই কাফিরদের ভালো হওয়ার সব পথ বন্ধ করে দেন! তা হলে তারা কীভাবে মুসলিম হবে! এটা কেমন কথা হলো?’
<br>আপনার মনে হতে পারে—আল্লাহ (সুবহানা ওয়া তায়ালা) যদি কাফিরদের অন্তর সিল করেই দেন তা হলে তাদের দোষ কী? তারা তো ইচ্ছা করলেও ভালো হতে পারবে না। বস্তুত এখানে কাফির বলে তাদের বোঝানো হয়েছে যারা জেনে-শুনে নিজেদের দেখা, শোনা ও বোঝার ক্ষমতার উপর আবরণ টেনে নিয়েছে। আল্লাহ শুধু সে আবরণের ব্যবস্থা করে দেন। আমরা যখন কোনো কিছু করি, আমরা আমাদের চিন্তার স্বাধীনতা ব্যবহার করে ইচ্ছা ও চেষ্টা করি। কিন্তু প্রকৃত কাজটা হয় আল্লাহ (সুবহানা ওয়া তায়ালা) এর তৈরি প্রাকৃতিক নিয়ম, বস্তু এবং শক্তি দিয়েই। যেমন:
<br>আমরা যখন খাই, আল্লাহই আমাদের খাওয়ান। কারণ, খাওয়ার জন্য যেসব খাবার, হাত দিয়ে সেই খাবার তোলা, সেই হাতকে নিয়ন্ত্রণ করার জন্য পেশি, মস্তিষ্ক, স্নায়ুতন্ত্র, খাবার খাওয়ার জন্য মুখ, চাবানোর জন্য দাঁত, হজমের জন্য পরিপাকতন্ত্র—সবকিছুই আল্লাহ (সুবহানা ওয়া তায়ালা) তৈরি করে দিয়েছেন এবং সবকিছুই তিনি নিয়ন্ত্রণ করেন। আমরা শুধু ইচ্ছা করি, বাকি পুরোটা ‘করেন’ আল্লাহ‌ (সুবহানা ওয়া তায়ালা), তাঁর নির্ধারিত প্রাকৃতিক নিয়ম দিয়ে। সুতরাং এটা বলা যায় যে—আমরা যা করার ইচ্ছা করি, সেটা সম্পাদন করেন আল্লাহ (সুবহানা ওয়া তায়ালা)।
ঠিক এই আয়াতের মতো একটি কথা যদি বলি তা হলে দেখুন কী দাঁড়ায়—<br><center><i>‘নিশ্চয়ই যারা কোনোভাবেই খেতে চায় না, তাদের খেতে বলো আর না-ই বলো, তারা খাবে না। আল্লাহ তাদের দেহ শুকিয়ে দেন, তাদের রোগ প্রতিরোধ ক্ষমতা দুর্বল করে দেন, তাদের জন্য রয়েছে কঠিন অসুখ।’
</i></center><br>এখানে ওরা খেতে চায় না দেখেই তাদের দেহ শুকিয়ে যায়, অসুখ হয়। দেহ শুকানোর প্রক্রিয়া, জীবাণুর আক্রমণ, দেহের অঙ্গে সমস্যা হয়ে অসুস্থ হওয়া—এগুলোর সব ব্যবস্থা আল্লাহ (সুবহানা ওয়া তায়ালা) করে দিয়েছেন প্রাকৃতিক নিয়মকানুন দিয়ে।<br>এ ধরনের আয়াতগুলোতে অনেক চিন্তার বিষয় আছে। অনেকে কুরআন পড়া শুরু করেন এবং এ ধরনের আয়াত পড়ে অল্পতেই ভুল সিদ্ধান্তে পৌঁছে গিয়ে, দ্বিধাগ্রস্থ হয়ে, পড়ার আগ্রহ হারিয়ে ফেলেন। এ ধরনের আয়াতগুলো—যারা ইসলামকে জানতে আন্তরিক নন—তাদের জন্য এক বিরাট পরীক্ষা। যে কুরআন পড়া শুরু করে এই পরীক্ষায় পাশ করবে বলে, সে–ই পুরো কুরআন ঠিকমতো পড়তে পারবে এবং কুরআন থেকে পথনির্দেশ পাবে। বাকারার প্রথম চারটি আয়াতে আল্লাহ‌ (সুবহানা ওয়া তায়ালা) মুত্তাক্বীদের কিছু বৈশিষ্ট্য বলেছেন, এই আয়াতে সেই বৈশিষ্ট্যগুলোর একটা পরীক্ষা দিয়ে দিয়েছেন। যে এই পরীক্ষায় পাশ করে সামনে এগিয়ে যাবে, সে–ই কুরআন পড়ে একদিন মুত্তাক্বী হবে, ইন-শাআ আল্লাহ‌।
<br>সবশেষে একটা উল্লেখযোগ্য ব্যাপার—কেন আল্লাহ‌ (সুবহানা ওয়া তায়ালা) বললেন যে অন্তর এবং শোনার ক্ষমতার উপর সিল করে দেন, কিন্তু দৃষ্টির সামনে পর্দা দিয়ে দেন? অন্তর বা বুদ্ধিমত্তাকে নানা দিক থেকে প্রভাবিত করা যায় এবং অন্তর নিজেই চিন্তা করে নিজেকে পরিবর্তন করতে পারে। কানে শব্দ নানা দিক থেকে ঢুকতে পারে। এ কারণে এদের সিল করে দেওয়া হয়, যাতে অন্তরে কোনো আইডিয়া না ঢোকে এবং কানে কোনো শব্দ না ঢোকে। কিন্তু চোখের সামনে পর্দা  দিয়ে দিলেই মানুষ আর দেখতে পায় না। কান এবং অন্তরের মতো চোখকে সিল করার দরকার নেই, একটা পর্দা দিয়ে দিলেই যথেষ্ট।

<!--Do not Put Anything Bellow This-->
<br><br><br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../08/c8p1.html" class="btn">পরবর্তী অধ্যায়</a>
</footer>
    </body>
</html>