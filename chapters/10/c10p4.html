<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">চারদিকে বিভিন্ন গভীরতার অন্ধকার...</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
এই আয়াতগুলোতে ব্যবহার করা হয়েছে এমন উল্লেখযোগ্য কিছু শব্দ নিয়ে বলি। যেমন: আল্লাহ‌ (সুবহানা ওয়া তায়ালা) এই আয়াতগুলোতে ظُلُمَٰتٍ ব্যবহার করেছেন, যা একটি বহুবচন। এর অর্থ বিভিন্ন গভীরতার অন্ধকার। আল্লাহর (সুবহানা ওয়া তায়ালা) দৃশ্যকল্পটি কী অসাধারণ দেখুন। একে তো রাত অন্ধকার। সে রাতে যদি মেঘ থাকে তা হলে চাঁদ বা তারার কাছ থেকে পাওয়া আলোও আর থাকছে না। আর বৃষ্টিঝরা মেঘ মানে তো দিনেই ঘুটঘুটে অন্ধকার হয়, রাতে তা হলে কী হবে? যখন আলো জ্বলে মানুষের চোখ সে আলোর সাথে নিজেকে সইয়ে নেয়। হঠাৎ করে যদি আলোটা চলে যায় তবে চোখের কাছে অন্ধকারটা আরো প্রকট হয়ে ধরা পড়ে।
<br>মুনাফিকরা ঈমানের আলো ফেলে জাহান্নামের আগুন জ্বালায়। দুনিয়াতে তারা কিছুদিন মুসলিমদের মাঝে নিরাপদে থাকবে, কিন্তু আখিরাতে তাদের জন্য অপেক্ষা করছে কবরের অন্ধকার, কুফরীর অন্ধকার, নিফাকের অন্ধকার, সবশেষে জাহান্নামের অন্ধকার।
বহুবচন ব্যবহারের কারণ এটাও হতে পারে যে, আল্লাহ‌ (সুবহানা ওয়া তায়ালা) আমাদের শেখাচ্ছেন যে সব অন্ধকার এক রকম নয়, এটি বিভিন্ন গভীরতার হয়। তেমনি সব মুনাফিক এক রকম নয়। মুনাফেকির বিভিন্ন স্তর এবং গভীরতা রয়েছে। মানুষের মন শুধুই সাদা অথবা কালো হয় না। মানুষের মনের ভেতরে বিভিন্ন গভীরতার কালো রয়েছে।
<br>‘দৃষ্টির’ জন্য আল্লাহ‌ (সুবহানা ওয়া তায়ালা) এই আয়াতগুলোতে يُبْصِرُون ব্যবহার করেছেন। এটি শুধুই চোখে দেখা নয়, বরং দেখে উপলব্ধি করা। এই আয়াতগুলোতে আপনি ‘দেখা’, ‘শোনা’, ‘বলা’—এই শব্দগুলো দেখে, শুধুই চোখ  দিয়ে দেখা, বা কান দিয়ে শোনা, বা মুখ দিয়ে বলা মনে করবেন না। এগুলো সবই মানুষের উপলব্ধি, অনুধাবন, কাজ করাকে নির্দেশ করে। যেমন: এই আয়াতগুলোতে যখন বলা হয়, যে আল্লাহ‌ (সুবহানা ওয়া তায়ালা) দৃষ্টি কেড়ে নেন, তার মানে এই নয় যে মানুষগুলো অন্ধ হয়ে যায়। বরং তাদের সত্য-মিথ্যা দেখে সেটা উপলব্ধি করার ক্ষমতা নষ্ট হয়ে যায়।
<center><hr>يَٰٓأَيُّهَا ٱلنَّاسُ ٱعۡبُدُواْ رَبَّكُمُ ٱلَّذِي خَلَقَكُمۡ وَٱلَّذِينَ مِن قَبۡلِكُمۡ لَعَلَّكُمۡ تَتَّقُونَ ٢١
<hr></center>
<center>হে লোকসকল, তোমাদের সেই প্রভুর প্রতি পূর্ণ দাসত্ব ও উপাসনা করো, যিনি তোমাদের এবং তোমাদের আগে যারা ছিল তাদের সবাইকে সৃষ্টি করেছেন, যাতে করে তোমরা তাঁর প্রতি সবসময় পূর্ণ সচেতন থাকতে পারো। আল-বাক্বারাহ: ২১
<hr></center>আল্লাহ (সুবহানা ওয়া তায়ালা) এখানে আমাদের তাঁর ইবাদাত করতে বলেছেন। আমরা যখন এক আল্লাহর (সুবহানা ওয়া তায়ালা) আবদ বা বান্দা হতে পারব, তখনই আমরা সত্যিকার অর্থে স্বাধীন হতে পারব। যতদিন সেটা করতে না পারছি, ততদিন আমরা ‘লোকে কী বলবে’-এর দাস হয়ে থাকব। ফ্যাশনের দাস হয়ে থাকব। বিনোদন, সংস্কৃতি, সামাজিকতার দাস হয়ে থাকব। একমাত্র আল্লাহর প্রতি একান্ত দাসত্বই সব মিথ্যা প্রভুদের দাসত্ব থেকে মানুষকে বের করে আনতে পারে। যারা সেটা করতে পেরেছেন, তারা জানেন এই পৃথিবীতে সত্যিকার স্বাধীনতার স্বাদ কত মধুর।
<br>এই আয়াতে আল্লাহ (সুবহানা ওয়া তায়ালা) বিশেষভাবে আমাদের আগে যারা এসেছিল, তাদের কথা বলেছেন, যেন আমরা তাদের অন্ধ অনুসরণ করা শুরু না করি। আমাদের অনেকের ভিতরেই আমাদের প্রসিদ্ধ পূর্বপুরুষ, বিখ্যাত বুজুর্গদের প্রতি অন্ধ ভক্তি থাকে। আমরা অনেক সময় তাদের এমন ক্ষমতা দেওয়া শুরু করি, যেটা শুধু আল্লাহর (সুবহানা ওয়া তায়ালা) জন্যই প্রযোজ্য। যেমন: আমরা অনেকে অনেক সময় মনে করি, আমার আল্লামা-হাফেজ-মুফতী দাদাজানের পবিত্রতার কারণে আমাদের পরিবারে কোনো বিপদ আসবে না। আবার অনেকে মনে করি, আমাদের বংশ হচ্ছে আধ্যাত্মিক বংশ। আমাদের পীর নানার সুপারিশে আমরা সবাই  জান্নাতে চলে যাব। এই ধরনের ধারণা শুধু ভুলই না, এগুলো শিরক। এই আয়াতে আল্লাহ (সুবহানা ওয়া তায়ালা) আমাদের মনে করিয়ে দিচ্ছেন যে আমাদের আগে যারা এসেছিল, তারা যতই ভালো কাজ করে যাক না কেন, তারা আল্লাহর (সুবহানা ওয়া তায়ালা) সৃষ্টি ছাড়া আর কিছু নয়। আমরা যেন এটা ভুলে না যাই যে আল্লাহ (সুবহানা ওয়া তায়ালা) তাদেরও প্রভু।
<!--Do not Put Anything Bellow This-->
<br><br><br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../11/c11p1.html" class="btn">পরবর্তী অধ্যায়</a>
</footer>
    </body>
</html>