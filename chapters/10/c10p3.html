<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">চারদিকে বিভিন্ন গভীরতার অন্ধকার...</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
যদিও চৌধুরী সাহেব আলো জ্বালাবার চেষ্টা করছেন, অনেকের কাছে মনেও হচ্ছে যে সেই আলো চারদিকে আলোকিত করে তুলছে, কিন্তু বাস্তবতা উল্টো। চারদিকে এক ভয়ংকর অন্ধকার নেমে আসছে। মানুষ তার প্রকৃত অবস্থা উপলব্ধি করতে পারছে না এবং নিজেদের সংশোধন করার ক্ষমতা হারিয়ে ফেলছে।<br>আরেকটি উদাহরণ হলো, ধরুন আপনার এলাকার কলেজের প্রফেসর জাফর সাহেব; যিনি মনে করেন ধর্ম হচ্ছে মানুষের বানানো কিছু ধারণা, বিজ্ঞান হচ্ছে সকল সমস্যার একমাত্র সমাধান। তিনি সবকিছুর মধ্যে বৈজ্ঞানিক ব্যাখ্যা খুঁজে বেড়ান এবং কোনো কিছুর বৈজ্ঞানিক ব্যাখ্যা দিতে না পারলে, সেটা আর তার কাছে গ্রহণযোগ্য হয় না। বিজ্ঞানের ধরাছোঁয়ার বাইরে কোনো কিছু থাকতে পারে—এটা তিনি মোটেও বিশ্বাস করেন না। তার মতে কোনো কিছুর যদি বৈজ্ঞানিক ব্যাখ্যা না থাকে, তা হলে সেটার কোনো অস্তিত্ব নেই। তার মতো মানুষরা মনে করে—একমাত্র বিজ্ঞান পারে মানুষকে অন্ধকার থেকে আলোতে নিয়ে আসতে। আমাদের সমাজ, দেশ, রাজনীতি, সবকিছুই হতে হবে বৈজ্ঞানিক পদ্ধতিতে পরিচালিত, এখানে ‘মানুষের বানানো’ ঐশী বাণীর কোনো জায়গা নেই। এভাবে তারা নিজেদের বানানো নৈতিকতা থেকে একসময়—‘সকল ক্ষেত্রে নারী হবে পুরুষের সমান’, তারপর পাশ্চাত্যের—‘কে কীভাবে চলবে সেটা সম্পূর্ণ তার নিজের ব্যাপার’, এমনকি ‘ফ্রি সেক্স’ পর্যন্ত নানা ধরনের ‘আধুনিক মূল্যবোধ’ তৈরি করে সমাজ এবং দেশকে চরমভাবে নৈতিক অবক্ষয়ের দিকে ঠেলে দেয়।
<br>আয়াতগুলোর দ্বিতীয় অংশে একধরনের সুবিধাবাদী মুনাফিকদের উদাহরণ দেওয়া হয়েছে, যারা নিজেদের মুসলিম মনে করে, কিন্তু তাদের ইসলাম নিয়ে সন্দেহ, দ্বিধার কোনো শেষ নেই। তারা শুধু ততটুকুই ইসলাম অনুসরণ করে, যতটুকু করলে তাদের কোনো ঝামেলা হয় না। সবসময় তারা ভয়ে ভয়ে থাকে—যদি তাদের কেউ গোঁড়া মুসলিম ভেবে আক্রমণ করে, তা হলে? আবার উল্টোটাও—যদি তাদের ফাঁকিবাজির জন্য তাদের উপর আল্লাহর শাস্তি নেমে আসে, তা হলে? যখন ইসলাম মানা সহজ হয়ে যায়, তখন তারা ইসলামের দিকে আসে। কিন্তু যখন অন্ধকার হয়ে যায়, ইসলাম মানা কঠিন হয়ে যায়, তখন তারা ইসলাম থেকে সরে পড়ে।
এই ধরনের মুনাফিকদের অনেক উদাহরণ রয়েছে। যেমন: রমযান মাসে একধরনের মৌসুমি মুসলিমদের দেখা যায় যারা ৩০টা রোজা রাখে। কারণ, ঘরে রান্না বন্ধ, রোজা না রাখলে লোকজনের সামনে লজ্জায় মুখ দেখানো যায় না। অন্যদিকে সলাত পড়ার কোনো খবর নেই, কারণ সলাত না পড়লে তো আর কেউ জিজ্ঞেস করবে না। এদেরকে সলাত নিয়ে কিছু বলতে গেলে তারা তেলে-বেগুনে জ্বলে উঠে ঈমানের ঝাঁজ ছিটাবে। অথচ কোনো দিন তাদের মাসজিদে এক ওয়াক্তের সলাত পড়তেও দেখা যাবে না।
<br>আরেকটি উদাহরণ হলো—কিছু মুনাফিক আছে যারা, যখন দিনকাল ভালো যায়, তখন ভালোই মুসলিম ভাব নিয়ে থাকে। কিন্তু দেশে যখনি কোনো দুর্যোগ দেখা দেবে—দেশে চরম মুসলিমবিদ্বেষী চক্রান্ত হতে থাকবে, টুপি-দাড়ির কারণে মুসলিমরা রাস্তাঘাটে অপমানিত হবে; তখন তারা খুব সাবধানে শেভ করে, চিপা প্যান্ট-শার্ট পরে, বেশভূষা বদলে নেবে। তাদের কথাবার্তাও বদলে যাবে, যা শুনে কেউ আর তাদের ‘সিরিয়াস মুসলিম’ মনে করবে না। ফলে তাদের উপর আর কোনো ধরনের আক্রমণ হবে না।
<br>এরা আল্লাহ (সুবহানা ওয়া তায়ালা) এর চেয়ে সরকারকে ভয় পায় বেশি। ‘জান বাঁচানো ফরয’- এ ফালতু মিথ্যার অযুহাতে ইসলামের অনেক ফরয ছেড়ে দিতে এদের আপত্তি থাকে না। এ ধরনের অনেক রাতারাতি ভোল পাল্টানো মুসলিম আমরা আজকাল বাংলাদেশে অনেক দেখতে পাই। মুসলিম দেশগুলোতে যখন ইসলামের উপর আক্রমণ শুরু হয়, তখন এই ধরনের মুনাফিকদের আসল চেহারা বের হয়ে আসে।
<br>এখানে একটি চিন্তা করার মতো আয়াত রয়েছে—
<br><center><hr>... কিন্তু যারা সত্যকে অস্বীকার করে—কাফির, তাদের আল্লাহ (সুবহানা ওয়া তায়ালা) ঠিকই ঘিরে রাখেন। আল-বাক্বারাহ: ১৯
<hr></center>এতক্ষণ আল্লাহ (সুবহানা ওয়া তায়ালা) মুনাফিকদের কথা বলছিলেন। কিন্তু হঠাৎ করে কাফিরদের কথা আসল কেন? কারণ, আল্লাহ (সুবহানা ওয়া তায়ালা) জানেন তাদের অন্তরে আসলে কী আছে। যদি তাদের অন্তরে ইসলাম না থাকে, তা হলে যা বাকি থাকে তা হলো কুফরি। তারা জেনে-শুনে আল্লাহ (সুবহানা ওয়া তায়ালা) এর বাণীকে অস্বীকার করছে। তারা খুব ভালো করে জানে যে, আল্লাহ  (সুবহানা ওয়া তায়ালা) কুরআনে বলেছেন পাঁচ ওয়াক্ত সলাত পড়তে হবে, কিন্তু তারা পড়বে না। তারা খুব ভালো করে জানে যে, আল্লাহ (সুবহানা ওয়া তায়ালা) বলেছেন যাকাত দিতে, গরিবকে যথাসাধ্য সাহায্য করতে, কিন্তু তারা তা করবে না। নিজেদের চলাফেরা, কাজ-কর্মে, আরাম-আয়েশে কোনো সমস্যা সৃষ্টি হয়, কোনো বড় ত্যাগ স্বীকার করতে হয়—এ রকম কোনো কাজ তারা করবে না। এধরনের মানুষদের বাইরে থেকে দেখতে মুসলিম মনে হতে পারে। কিন্তু আল্লাহ (সুবহানা ওয়া তায়ালা) জানেন, তাদের অনেকের ভেতরে আসলে যা আছে তা হলো কুফরী।
<br>

<!--Do not Put Anything Bellow This-->
<br><br><br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../10/c10p4.html" class="btn">৪র্থ অংশ</a>
</footer>
    </body>
</html>