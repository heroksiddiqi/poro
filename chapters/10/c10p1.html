<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">চারদিকে বিভিন্ন গভীরতার অন্ধকার...</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
অন্ধকার রাত, চারদিকে কিছুই দেখা যাচ্ছে না। একদল মানুষ চেষ্টা করছে আলো জ্বালানোর। যখন আলো জ্বলে উঠল, আর চারপাশ আলোকিত করে তুলল, এবং তারা সামনে যাওয়ার জন্য তৈরি হতে নিল, তখনই হঠাৎ করে চারদিকের আলো নিভে গেল। তারা আবার অন্ধকারে ডুবে গেল।
<br>প্রচণ্ড ঝড় হচ্ছে, মুষলধারে বৃষ্টি পড়ছে। এরই মধ্যে হঠাৎ হঠাৎ বিদ্যুৎ চমকিয়ে চারদিক কিছুক্ষণের জন্য আলোকিত করে দিচ্ছে। এর মধ্যে একদল মানুষ পথ চলার চেষ্টা করছে। যখন বিদ্যুৎ চমকায়, সামনে কিছুটা পথ দেখা যায়, তখন মানুষগুলো সামনে এগোনোর চেষ্টা করে। তারপর আবার যখন চারদিক অন্ধকার হয়ে যায়, তখন তারা চুপচাপ দাঁড়িয়ে অপেক্ষা করে। এরই মধ্যে হঠাৎ প্রচণ্ড শব্দে বাজ পড়ছে, আর মানুষগুলো আতংকে কানে আঙুল দিচ্ছে, মৃত্যুভয়ে কাঁপছে।<br>ওপরের দৃশ্যটা এসেছে সূরা আল-বাকারার ১৭–২০ আয়াতে। <br>
<center><hr>مَثَلُهُمۡ كَمَثَلِ ٱلَّذِي ٱسۡتَوۡقَدَ نَارٗا فَلَمَّآ أَضَآءَتۡ مَا حَوۡلَهُۥ ذَهَبَ ٱللَّهُ بِنُورِهِمۡ وَتَرَكَهُمۡ فِي ظُلُمَٰتٖ لَّا يُبۡصِرُونَ ١٧ صُمُّۢ بُكۡمٌ عُمۡيٞ فَهُمۡ لَا يَرۡجِعُونَ ١٨ أَوۡ كَصَيِّبٖ مِّنَ ٱلسَّمَآءِ فِيهِ ظُلُمَٰتٞ وَرَعۡدٞ وَبَرۡقٞ يَجۡعَلُونَ أَصَٰبِعَهُمۡ فِيٓ ءَاذَانِهِم مِّنَ ٱلصَّوَٰعِقِ حَذَرَ ٱلۡمَوۡتِۚ وَٱللَّهُ مُحِيطُۢ بِٱلۡكَٰفِرِينَ ١٩ يَكَادُ ٱلۡبَرۡقُ يَخۡطَفُ أَبۡصَٰرَهُمۡۖ كُلَّمَآ أَضَآءَ لَهُم مَّشَوۡاْ فِيهِ وَإِذَآ أَظۡلَمَ عَلَيۡهِمۡ قَامُواْۚ وَلَوۡ شَآءَ ٱللَّهُ لَذَهَبَ بِسَمۡعِهِمۡ وَأَبۡصَٰرِهِمۡۚ إِنَّ ٱللَّهَ عَلَىٰ كُلِّ شَيۡءٖ قَدِيرٞ ٢٠</center>
<center><hr>তাদের অবস্থা হলো একদল মানুষের মতো, যারা আগুন জ্বালাবার চেষ্টা করছে। যখনই আগুন জ্বলে তাদের চারদিক উজ্জ্বল করে দেয়, তখনই আল্লাহ‌ তাদের সব আলো কেড়ে নিয়ে, তাদের বিভিন্ন গভীরতার অন্ধকারে ছেড়ে দেন। তারা কিছুই দেখতে পায় না। তারা বধির, মূক এবং অন্ধ—তারা কখনো ফিরে আসবে না। অথবা, (আরেকটি উদাহরণ হলো)—আকাশ থেকে মুষলধারে বৃষ্টি পড়ছে, চারদিকে বিভিন্ন গভীরতার অন্ধকার, বিদ্যুৎ চমকাচ্ছে,  বজ্রপাত হচ্ছে—একদল মানুষ পথ চলার চেষ্টা করছে। বজ্রপাতের প্রচণ্ড শব্দ শুনে তারা মৃত্যুর ভয়ে কানে আঙুল দেয়। কিন্তু যারা সত্যকে অস্বীকার করে—কাফির, তাদের আল্লাহ ঠিকই ঘিরে রাখেন। বিদ্যুৎচমক তাদের দৃষ্টি প্রায় কেড়ে নেয়। যখনই তা আলো দেয়, তারা একটু সামনে এগোয়। আবার যখন চারদিক অন্ধকার হয়ে যায়, তারা চুপচাপ দাঁড়িয়ে থাকে। যদি আল্লাহ‌ চাইতেন, তিনি তাদের শোনা এবং দেখার ক্ষমতা কেড়ে নিতেন। আল্লাহ‌ সবকিছুর ওপরে পূর্ণ ক্ষমতাশীল। আল-বাক্বারাহ: ১৭-২০
<hr></center>প্রশ্ন হলো, এরা কারা?
<br>এরা হলো মুনাফিকরা (ভণ্ড), যাদের কথা আল্লাহ‌ (সুবহানা ওয়া তায়ালা) এর আগের আয়াতগুলোতে বলেছেন। তাদের কাছে প্রায়ই আল্লাহর বাণী অর্থাৎ আলো আসে। তারা সেটা নিয়ে অল্প একটু চিন্তা-ভাবনা করে ছেড়ে দেয়। আল্লাহ (সুবহানা ওয়া তায়ালা) এর বাণী শুনে-বুঝে নিজেদের জীবনে পরিবর্তন আনার কোনো চেষ্টা তাদের মধ্যে নেই। এ কারণেই আল্লাহ‌ (সুবহানা ওয়া তায়ালা) শাস্তি হিসেবে তাদের সত্যকে দেখে তা উপলব্ধি করার ক্ষমতা একসময় কেড়ে নেন। তাদের তিনি বধির, মূক এবং অন্ধের সাথে তুলনা করেছেন। কারণ, তাদের মস্তিষ্কের সঠিক ব্যবহার না করতে করতে, তাদের সত্য শোনার ক্ষমতা নষ্ট হয়ে গেছে—তারা বধির। তারা নিজে থেকে মানুষকে ডেকে সত্যকে জানার কোনো চেষ্টা করে না—তারা মূক। তাদের চোখের সামনে সত্য থাকলেও, তারা সেটা দেখে না দেখার ভান করে—তারা অন্ধ। তাদের আর কোনোভাবেই ভালো হওয়ার সম্ভাবনা নেই।
<br>এখন অনেকে ভাবেন, আল্লাহ‌ (সুবহানা ওয়া তায়ালা) যদি তাদের দেখার ক্ষমতা কেড়ে নেন, তা হলে তারা আর কীভাবে ঠিক পথে আসবে? এটা কি অন্যায় না যে আল্লাহ‌ (সুবহানা ওয়া তায়ালা) নিজেই তাদের দেখার ক্ষমতা কেড়ে নিচ্ছেন?
<br>এই আয়াতটি নিয়েও অমুসলিমরা মহাখুশি। তারা এ আয়াতটি দিয়ে মুসলিমদের প্রায়ই আক্রমণ করে, ‘দেখো! তোমাদের আল্লাহ‌ কেমন! সে একদিকে মানুষকে ভালো হতে বলে, অন্যদিকে তার কথা না শুনলেই সে মানুষের দৃষ্টি কেড়ে নেয়, মানুষের ভালো হওয়ার সব সুযোগ বন্ধ করে দেয়।’ এই ধরনের কথায় মুসলিমরা ভাবতে পারেন—‘তাই তো! আল্লাহ‌ দেখি আসলেই মুনাফিকদের ভালো হওয়ার সব পথ বন্ধ করে দেন! এটা কেমন কথা হলো?’<br>আপনার মনে হতে পারে—আল্লাহ (সুবহানা ওয়া তায়ালা) যদি মুনাফিকদের দৃষ্টি কেড়েই নেন, তা হলে তাদের দোষ কী? তারা তো ইচ্ছা করলেও ভালো হতে পারবে না। মুনাফিকরা তাদের মস্তিষ্কের সঠিক ব্যবহার না করতে করতে, তাদের মস্তিষ্কের সত্য-মিথ্যা পার্থক্য করার ক্ষমতা নষ্ট করে ফেলেছে। মানুষ যদি ছয় মাস তার পা ব্যবহার না করে, তার পায়ের পেশি শুকিয়ে যায়, তখন আর সে দাঁড়াতে পারে না। একইভাবে মানুষ যদি মস্তিষ্কের যথেষ্ট ব্যবহার না করে, তা ভোঁতা হয়ে যায়—নিউরনগুলো অকার্যকর হয়ে যায়। মানুষের মাথার গ্রে ম্যাটার যাকে আমরা চলিত ভাষায় মগজ বা ঘিলু বলি, কোটি কোটি নিউরনের সমষ্টি। এরা গাছের মতো লম্বা হয় এবং শাখা–প্রশাখা ছড়ায় এবং একে অপরের সাথে যোগাযোগ করে। মানুষের তথ্য মনে রাখা এবং বিশ্লেষণ করা নির্ভর করে নিউরনের এই দুটি বৈশিষ্ট্যের ওপরে। আল্লাহ এদের এমনভাবে তৈরি করেছেন যে মানুষ যত বেশি পড়বে ও চিন্তা করবে মানুষের মেধা ততই বাড়বে। যে কোনো বয়সে বাড়বে।

<!--Do not Put Anything Bellow This-->
<br><br><br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../10/c10p2.html" class="btn">২য় অংশ</a>
</footer>
    </body>
</html>