<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">সূরা ফাতিহা: আমরা যা শিখিনি</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
<center>إِيَّاكَ نَعۡبُدُ وَإِيَّاكَ نَسۡتَعِينُ
<hr>আমরা আপনারই ইবাদত করি, আপনারই কাছে সাহায্য চাই
<!--Do Not Put Anything Bellow This Line-->
<!--JS-->
<hr>
</center>
<p>প্রথম তিন আয়াতে আল্লাহর (সুবহানা ওয়া তায়ালা) সম্পর্কে একটি সম্পূর্ণ ধারণার পর আমরা জানি আমাদের মাবুদ কে। এখন দাস হিসেবে আমাদের প্রভুর কাছ থেকে কিছু চাওয়ার পালা। এই আয়াতের অর্থের গভীরতা এবং বাক্য গঠন অসাধারণ।
সাধারণত আরবীতে ‘আমরা আপনার ইবাদত করি’ হবে না‘বুদুকা। কিন্তু আল্লাহ (সুবহানা ওয়া তায়ালা) এখানে শব্দ দুটো উল্টে দিয়েছেন। আরবীতে এটা করা হয় যখন কোনো কিছুকে বিশেষভাবে চিহ্নিত করা হয়, এবং সেটা যে অন্য কারও বা কিছুর বেলায় প্রযোজ্য নয়, তা নির্দেশ করা হয়। যেমন: আমরা যদি বলি, ‘প্রশংসা আপনার’, তা হলে তার আরবী হবে ‘হামদুন লাকা’। কিন্তু আমরা যদি বিশেষভাবে বলতে চাই, ‘প্রশংসা শুধু আপনারই’ তা হলে আমরা উল্টিয়ে বলব, ‘লাকাল হামদ’। ঠিক একইভাবে ‘ইয়্যাকা ‘নাবুদু’ অর্থ ‘আমরা একমাত্র আপনার, শুধুই আপনার ইবাদত করি’ এবং ‘ইয়্যাকা নাসতা‘ইন’ মানে ‘আমরা একমাত্র আপনার কাছে, শুধুই আপনার কাছে সাহায্য চাই’।
‘নাবুদু এসেছে ‘আবদ عبد থেকে যার অর্থ দাস। আমরা শুধুই আল্লাহর উপাসনা করি না, আমরা তাঁর দাসত্বও করি। এমনটি নয় যে আমরা পাঁচ ওয়াক্ত সলাত পড়লাম, রোজা রাখলাম, যাকাত দিলাম—ব্যস, আল্লাহর সাথে আমাদের সম্পর্ক শেষ—এখন আমি যা খুশি তা-ই করতে পারি। বরং ঘুম থেকে উঠার পর থেকে ঘুমাতে যাওয়া পর্যন্ত প্রতিটা কাজে, প্রতিটা কথায় আমাদের মনে রাখতে হবে—আমরা আল্লাহর দাস। দাস হিসেবে আমরা যে কাজটা করছি, যে কথাগুলো বলছি, তাতে আমাদের ইলাহ সম্মতি দেবেন কি না এবং তাঁর সামনে দাঁড়িয়ে ওই কাজের ব্যাপারে আমি জবাব দিতে পারব কি না।
এমন মানুষ আছে যারা পাঁচ ওয়াক্ত সলাত মসজিদে গিয়ে পড়ে, কিন্তু ব্যাংকের অ্যাকাউন্ট থেকে সুদ খায়, সুদে ধার নিয়ে বাসা কেনে। কেউ হয়তো হজ করেছে, বিরাট দাড়ি রেখেছে কিন্তু বাসায় স্ত্রী, সন্তানদের সাথে চরম দুর্ব্যবহার করে। এদের সলাত-রোজা-যাকাত আছে কিন্তু ছেলে-মেয়ের বিয়েতে হিন্দুদের গায়ে-হলুদ, বউ-ভাত ইত্যাদি অনুষ্ঠানও আছে। আব্‌দ হতে না পারা এমন মহিলারা আযান, মিলাদ বা মরা বাড়িতে যাওয়ার সময় মাথা ঢাকে, কিন্তু বেড়াতে বা বিয়ের অনুষ্ঠানে যায় রঙ-বেরঙের সাজসজ্জা করে। এমন আজব বান্দাও আছে যারা হজ করতে যায় হিজাব পরে, কিন্তু প্লেন দেশে ফেরার সাথে সাথে এয়ারপোর্টের বাথরুমে গিয়ে হিজাব খুলে ফেলে আপত্তিকর পশ্চিমা কাপড় পরে নেয়। এদের সবার সমস্যা একটি, এরা এখনো  আল্লাহকে একমাত্র ইলাহ হিসেবে মেনে নিতে পারেনি। এদের কাছে ‘লোকে কী বলবে’ বেশি গুরুত্বপূর্ণ, কিন্তু ‘আমার প্রভু কী বলবেন’ তা বেশি গুরুত্বপূর্ণ নয়।
নাসতা‘ইন نَسْتَعِينُ সাদামাটা অর্থ ‘সাহায্য’ হলেও তা-তে ভিন্ন একটা মাত্রা আছে—সাহায্য চাওয়ার সাথে মিশে আছে নিজের চেষ্টা করার ব্যাপারটা। যেমন: আমাকে তিনটা ভারী ব্যাগ নিয়ে রাস্তা থেকে বাসায় যেতে হবে; রাস্তায় কাউকে অনুরোধ করলাম একটা ব্যাগ আমার সাথে একটু এগিয়ে দিতে—এটা হচ্ছে নাসতা‘ইন। কিন্তু যদি আরামে গাড়িতে বসে থেকে রাস্তায় কাউকে বলি ব্যাগগুলো বাসায় দিয়ে আসতে, তা হলে সেটা নাসতা‘ইন হবে না।
আমরা আল্লাহর কাছে তখনই সাহায্য চাওয়ার মতো মুখ করতে পারব, যখন আমরা নিজেরা যথেষ্ট চেষ্টা করেছি। জীবনে একবারও কুরআন পুরোটা বুঝে পড়িনি, অথচ আমরা সলাতে আল্লাহ (সুবহানা ওয়া তায়ালা) এর কাছে চাচ্ছি, ‘ও আল্লাহ, আমাকে বেহেশত দেন’—এ রকম হাস্যকর কাজ নাসতা‘ইন নয়। আমরা যারা অনেক ইসলামী প্রবন্ধ পড়ি, বই পড়ি, লেকচার শুনি, অথচ আত্মীয়স্বজন, প্রতিবেশীদের ইসলামের কথা বলতে লজ্জা পাই, কিন্তু আল্লাহর কাছে চাই—‘ও আল্লাহ, আমাকে একজন আদর্শ মুসলিম বানিয়ে দিন’—এটাও নাসতা‘ইন নয়।
এই আয়াতটিতে আল্লাহ (সুবহানা ওয়া তায়ালা) আমাদের শুধু তাঁর কাছে সাহায্য চাইতেই বলেননি, বরং নাসতা‘ইন শব্দটা ব্যবহার করে আমাদের বলে দিয়েছেন যে আমাদের যথাসাধ্য চেষ্টা করে তারপরে তাঁর কাছে সাহায্য চাইতে হবে।
এই আয়াতে একটি লক্ষ করার মতো ব্যাপার হলো, আল্লাহ (সুবহানা ওয়া তায়ালা) কিন্তু কিসের জন্য সাহায্য চাইতে হবে তা বলেননি, শুধুই বলেছেন সাহায্য চাইতে। ধরা যাক, এক ভদ্রলোক সিড়ি গড়িয়ে পড়ে রাস্তায় মুখ থুবড়ে পড়ে আছে, হাত-পা ভেঙে গেছে। এই অবস্থায় তিনি কি বলবেন, ‘ভাই সব, আমি সিড়ি হইতে পড়িয়া গিয়া আমার হাত-পা ভাঙ্গিয়া ফেলিয়াছি। আপনারা অনুগ্রহ করিয়া আমাকে সাবধানে তুলিয়া একটি স্ট্রেচারে করিয়া নিকটবর্তী পঙ্গু হাসপাতালে লইয়া যাইবেন এবং একজন ডাক্তারকে ঘটনা বৃত্তান্ত বলিবেন।’ না, তিনি সেটা করবেন না, বরং এক কথায় বলবেন—‘বাঁচাও!’ এক কথাই যথেষ্ট। ঠিক একইভাবে আল্লাহ (সুবহানা ওয়া তায়ালা) আমাদের খারাপ অবস্থা জেনেই বলতে বলেছেন, ‘আমরা সাহায্য চাই!’ আমাদের সব সমস্যার জন্যই সে সাহায্য চাওয়া।
</p>
<!--Do not Put Anything Bellow This-->
<br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../02/c2p7.html" class="btn">৭ম অংশ</a>
</footer>
    </body>
</html>