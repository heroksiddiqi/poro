<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">সূরা ফাতিহা: আমরা যা শিখিনি </h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
<center>ٱهۡدِنَا ٱلصِّرَٰطَ ٱلۡمُسۡتَقِيمَ
<hr>আমাদের সরল পথ প্রদান করুন
<!--Do Not Put Anything Bellow This Line-->
<!--JS-->
<hr>
</center>
<p>আমরা আল্লাহর কাছে অনেক কিছুই চাইতে পারতাম। যেমন: আল্লাহ (সুবহানা ওয়া তায়ালা) আমাদের জীবনকে সফল করে দিন, খাঁটি মুসলিম বানিয়ে দিন, আমাদের সব গুনাহ ক্ষমা করে দিন ইত্যাদি। কিন্তু আল্লাহ (সুবহানা ওয়া তায়ালা) আমাদের শেখাচ্ছেন যে আমাদের  দরকার পথনির্দেশ এবং সে পথে চলার সক্ষমতা। এই পৃথিবীটা আমাদের জন্য একটি পরীক্ষা এবং এই পরীক্ষায় সফলভাবে পাস করার জন্য আমাদের এ দুটোই দরকার—পথনির্দেশ এবং সেই পথে চলার সক্ষমতা। স্নেহ-করুণা এবং কল্যাণ কামনাসহ কাউকে মঙ্গলময় পথ দেখিয়ে দেওয়া এবং গন্তব্যে পৌঁছে দেয়াকে আরবী পরিভাষায় হেদায়েত বলে। ইহ্‌দিনা এসেছে হুদা هدى থেকে, যার অর্থ পথনির্দেশ। হুদা অর্থ সম্পূর্ণ, বিস্তারিত পথনির্দেশ; শুধুই পথের ইঙ্গিত নয়। যেমন: আপনি কাউকে জিজ্ঞেস করলেন, ‘ভাই, মতিঝিল কোন দিকে?’ সে বলল, ‘ওই পূর্ব দিকে’। এই ধরনের পথনির্দেশ দিয়ে আপনার কোনো লাভ নেই। কিন্তু সে যদি বলত, ‘এই রাস্তা ধরে সোজা গিয়ে প্রথম বায়ে যাবেন, তারপর তিনটা সিগনাল পার হয়ে ডানে গেলে যে শাপলা চত্বর, সেখান থেকে মতিঝিল শুরু। চলেন আপনাকে আমি গাড়িতে করে এগিয়ে দিই।’ এটা হলো হুদা। আমরা আল্লাহ (সুবহানা ওয়া তায়ালা) এর কাছ থেকে পথের ইঙ্গিত চাচ্ছি না, পথটিই চাচ্ছি, সেই পথে চলার জন্য সাহায্য চাচ্ছি। আল্লাহ (সুবহানা ওয়া তায়ালা) আমাদের চাওয়ার এই উত্তরে পরিপূর্ণ পথনির্দেশ কুরআন দিয়েছেন, আবার সঠিক পথটি প্রদানও করেছেন।
আরেকটি ব্যাপার লক্ষণীয়, এই আয়াতটি এবং আগেরটিতে ‘আমাদের’, ‘আমরা’ ব্যবহার করা হয়েছে। কেন ‘আমি’ ব্যবহার করা হলো না?
একা ইসলামের পথে থাকা খুবই কঠিন। যারা ইসলাম মেনে চলার যথাসাধ্য চেষ্টা করছেন, কিন্তু পরিবারের বাকি কেউই ইসলামের ধারে-কাছেও নেই, তারা জানেন—ইসলাম মেনে চলাটা কত কঠিন। প্রতিদিন পরিবারের সদস্যদের কাছ থেকে আপত্তিকর কথা, কাজ, অনুষ্ঠান সহ্য করতে হয়। এসব আমাদের প্রতিনিয়ত কষ্ট দেয়, মন ভেঙে দেয়। এ কারণেই আল্লাহ (সুবহানা ওয়া তায়ালা) আমাদের সম্মিলিতভাবে তাঁর ইবাদত করতে বলেছেন, তাঁর সাহায্য চাইতে বলেছেন এবং  তাঁর কাছে পথনির্দেশ চাইতে বলেছেন। যখন একটি পরিবারের সবাই, সমাজের সবাই ইসলাম মেনে চলা শুরু করে, তখন সেই পরিবারের বা সমাজের প্রত্যেক সদস্যের জন্য ইসলাম মেনে চলাটা অনেক সহজ এবং আনন্দের হয়ে যায়।
সিরাত صراط শব্দটির অর্থ একমাত্র সোজা পথ। আরবীতে পথের জন্য আরও শব্দ আছে যেমন তারিক طريق, শারঈ شارع, সাবিল سبيل ইত্যাদি। কিন্তু সিরাত একবচন হিসেবে বেশি ব্যবহৃত হয়। অন্য সব শব্দ ছেড়ে সিরাত শব্দটি ব্যবহার স্পষ্ট করেছে যে সত্যের পথ একটাই। জীবনের পরীক্ষায় সফল হবার পথ একটাই।
ভাষাগতভাবে সিরাত অর্থ সোজা, চওড়া এবং বিপদজনক পথ। এই রাস্তাটি এতই সরল এবং সোজা যে যারা এই পথে যাচ্ছে, তাদের সহজেই যে কেউ আক্রমণ করতে পারে। এ কারণেই আল্লাহ (সুবহানা ওয়া তায়ালা) যখন শয়তানকে বলেছিলেন আদমকে সিজদা করতে এবং সে অবাধ্যতা করেছিল, তখন তাকে বের করে দেওয়ার সময় সে বলেছিল,
<br><hr>আমি মানুষের জন্য সিরাতাল মুস্তাকিম-এ ওত পেতে থাকব।  (আল আরাফ, ৭: ১৬)
<hr>শয়তান তার বাহিনী নিয়ে সিরাতাল মুস্তাকিম এর দুই পাশে ঘাপটি মেরে আছে অ্যামবুশ করার জন্য। আমরা একটু অসাবধান হলেই তারা আমাদের উপর ঝাঁপিয়ে পড়ে। প্রতিনিয়ত আমাদের জীবনের শত প্রলোভন, কামনা, বাসনা, রাগ, ঘৃণা, অহংকার থেকে নিজেদের সংযত রেখে, খুব সাবধানে এই পথটি পার করতে পারলেই আমরা আমাদের গন্তব্য জান্নাতে পোঁছাতে পারব।
এখন সিরাত যদি সোজা পথ হয় তা হলে বাড়তি মুস্তাকিম এর কী দরকার?
মুস্তাকিম এসেছে قوم থেকে, যার অর্থ, দৃঢ়ভাবে দাঁড়ানো। সিরাতাল মুস্তাকিম সুপ্রতিষ্ঠিত এবং ঊর্ধ্বগামী একটি পথ, যা ওপরের দিকে উঠে গেছে। আমরা এই পথে যত আগাব তত ওপরে উঠব, আল্লাহর কাছাকাছি হব, সম্মানিত হব। কিন্তু একই সাথে সেটা আমাদের জন্য তত কঠিন হতে থাকবে। সিরাতাল মুস্তাকিম আমাদের ওপরের দিকে আল্লাহর কাছে নিয়ে যায়, কিন্তু শয়তান এবং এই দুনিয়ার কামনা-বাসনা-প্রলোভন আমাদের ক্রমাগত নিচে টানতে থাকে। আমরা যত সিরাতাল মুস্তাকিম-এ এগিয়ে যাব, আমাদের জন্য আরও সামনে এগিয়ে যাওয়াটা তত কঠিন হতে থাকবে। আল্লাহ (সুবহানা ওয়া তায়ালা) এখানে মুস্তাকিম ব্যবহার করে আমাদের জানিয়ে দিচ্ছেন যে সফলতার পথ সহজ নয় এবং এই পথে যত এগিয়ে  যাব, সেই পথে অটল থাকাটা আমাদের জন্য তত কঠিন হবে। তাই আমাদের পা সুদৃঢ় রাখতে হবে।
</p>
<!--Do not Put Anything Bellow This-->
<br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../02/c2p8.html" class="btn">৮ম অংশ</a>
</footer>
    </body>
</html>