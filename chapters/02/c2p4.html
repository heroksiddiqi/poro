<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">সূরা ফাতিহা: আমরা যা শিখিনি</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
<center>ٱلرَّحۡمَٰنِ ٱلرَّحِيمِ
<hr>পরম দয়ালু, নিরন্তর করুণাময়
<!--Do Not Put Anything Bellow This Line-->
<!--JS-->
<hr>
</center>
<p>আল্লাহ (সুবহানা ওয়া তায়ালা) এই আয়াতে তিনি কেমন প্রভু, তার বিস্তারিত বর্ণনা দিয়েছেন। মাত্র দুটি শব্দের মধ্যে কী ব্যাপক পরিমাণের তথ্য আছে তা অকল্পনীয়। প্রথমত, রাহমান এবং রাহিম—এই দুটো শব্দই এসেছে ‘রাহমা’ থেকে, যার অর্থ দয়া। আরবীতে একই ধাতুমূলের রাহিম (رَحِم) শব্দটির একটি অর্থ ‘মায়ের গর্ভ’। মায়ের গর্ভে শিশু নিরাপদে, নিশ্চিন্তে থাকে। মায়ের গর্ভ শিশুর  জীবনের সব মৌলিক চাহিদার ব্যবস্থা করে দেয়, তাকে আঘাত থেকে রক্ষা করে, শিশুর বেড়ে উঠার জন্য সব ব্যবস্থা করে দেয়।
আর-রাহমান: রাহমান এবং রাহিম দুটো শব্দই এসেছে রাহমা থেকে, কিন্তু যেহেতু শব্দ দুটোর গঠন দুই ধরনের, তাই এদের অর্থ দুই ধরনের। রাহমান এর শেষে যে একটা টান আছে—‘আন’—তা প্রচণ্ডতা নির্দেশ করে। রাহমান হচ্ছে পরম দয়ালু, অকল্পনীয় দয়ালু। আল্লাহ (সুবহানা ওয়া তায়ালা) তাঁর একটি গুণ ‘আর-রাহমান’ দিয়ে আমাদের বলেছেন যে তিনি পরম দয়ালু, তাঁর দয়ার কথা আমরা কখনো কল্পনা করতে পারব না। একজন মা যেমন তার শিশুর জন্য সব রকম মৌলিক চাহিদা পূরণ করে, সব রকম বিপদ-আপদ থেকে রক্ষা করে, আল্লাহ (সুবহানা ওয়া তায়ালা) তার থেকেও বেশি দয়ার সাথে তাঁর সকল সৃষ্টিকে পালন করেন, রক্ষা করেন, তাদের মৌলিক চাহিদা পূরণ করেন।
আল্লাহ (সুবহানা ওয়া তায়ালা) তাঁর অসীম দয়া দিয়ে প্রকৃতিতে হাজারো ব্যবস্থা করে রেখেছেন পৃথিবীর সব ধরনের প্রাণীর মৌলিক চাহিদা পূরণের জন্য। মানুষ হাজার বছর ধরে নানাভাবে প্রকৃতিকে ধ্বংস করেছে, চরম দূষণ করেছে, অবাধে গাছ, পশুপাখি নিধন করেছে। কিন্তু তারপরেও কোটি কোটি প্রাণী প্রতিদিন খাবারের সন্ধানে বের হয় এবং ঠিকই খাবার খেয়ে ঘরে ফেরে। শুধু অ্যামেরিকাতেই ২০১৩ সালে খাওয়ার জন্য ৯.১ বিলিয়ন পশু এবং মুরগি মারা হয়। তারপরেও আমাদের গবাদি পশু, হাঁস–মুরগির কোনো অভাব হয় না; কারণ, আল্লাহ (সুবহানা ওয়া তায়ালা) পরম দয়ালু।
দ্বিতীয়ত, রাহমান শব্দটির গঠন এমন যে এটি ঘটমান বর্তমান নির্দেশ করে। যেমন: ‘মুহাম্মদ একজন উদার মানুষ’, মানে এই না যে মুহাম্মদ এই মুহূর্তে কোনো উদার কাজ করছে, বা কাউকে কিছু দান করছে। কিন্তু রাহমান শব্দটির গঠন এমন যে তা নির্দেশ করে এই মুহূর্তে আল্লাহ (সুবহানা ওয়া তায়ালা) অকল্পনীয় দয়ালু। তিনি আপনাকে, আমাকে, আমাদের পরিবারকে, সমাজকে, আমাদের দেশকে, আমাদের ছোট গ্রহটাকে, আমাদের ছায়াপথের ১০০ কোটি তারা এবং কোটি কোটি গ্রহকে, পুরো মহাবিশ্বের ১০০ কোটি ছায়াপথকে এবং তাদের প্রত্যেকটির ভেতরে কোটি কোটি তারা এবং গ্রহকে এই মুহূর্তে, একই সময়ে, একই সাথে দয়া করছেন।
তৃতীয়ত, রাহমান শব্দটির গঠন এমন যে এটি একটি অস্থায়ী ব্যাপার নির্দেশ করে। একই ধরনের কিছু শব্দ হলো জাও‘আন (جوعان) যার অর্থ প্রচণ্ড ক্ষুধায় কাতর, ‘আতশান (عطشان) প্রচণ্ড পিপাসার্ত। এই ধরনের শব্দগুলোর প্রতিটি একটি অস্থায়ী ধারণা নির্দেশ করে, যা পরিবর্তন হতে পারে। যেমন: খাবার ক্ষুধাকে দূর করে দেয়, পানি পিপাসাকে দূর করে দেয়। ঠিক একইভাবে আমরা যদি আল্লাহর কথা না শুনি, তা হলে তিনি (সুবহানা ওয়া তায়ালা) তাঁর রহমতকে আমাদের উপর থেকে তুলে নিতে পারেন, তবে তিনি (সুবহানা ওয়া তায়ালা) নেন না। তিনি (সুবহানা ওয়া তায়ালা) আমাদের সময় দিয়েছেন আমাদের মৃত্যু পর্যন্ত।
আপনি যখন সকালে ফজরের অ্যালার্ম বন্ধ করে সলাত পড়বেন কি না তা কিছুক্ষণ চিন্তা-ভাবনা করে আবার ঘুম দেন, তখন আপনার একটা হাত খুলে পড়ে যায় না। আপনি যখন যাকাত না দিয়ে একজন অন্ধ ফকিরের পাশ দিয়ে না দেখার ভান করে হেঁটে চলে যান, তখন কিন্তু আপনার চোখ দুটো নষ্ট হয়ে যায় না; কারণ, আল্লাহ (সুবহানা ওয়া তায়ালা) নিরন্তর করুণাময়। আপনি তাঁর এক মামুলি দাস হয়ে দিনের বেশিরভাগ সময় তাঁর আদেশ অমান্য করে, তাঁকে আপনার পরিবারের সদস্যদের চাহিদা থেকে কম গুরুত্ব দিয়ে, ‘লোকে কী বলবে’ ভেবে ক্রমাগত তাঁর আদেশ ভাঙার পরেও তিনি আপনাকে প্রতিদিন ছাড় দেন। এটাই তাঁর দয়া।
এই সাধারণ দয়া ইহকালে মুসলিম, কাফের, মুশরিক, নাস্তিক, মুনাফিক, আল্লাহদ্রোহী সবাই ভোগ করে। তবে এই দয়া যে অস্থায়ী, তা রাহমান শব্দটির গঠন নির্দেশ করে।
আর-রাহিম: রাহিম এর শেষে যে একটা টান আছে—‘ইম’ সেটা ‘সব সময় হচ্ছে’ এমন কিছু নির্দেশ করে। আল্লাহ (সুবহানা ওয়া তায়ালা) নিরন্তর করুণাময় প্রভু। সেটা কখন? যখন বর্তমান জড়জগত শেষ হয়ে যাবে আর সৃষ্টি হবে নতুন আরেকটা জগত। সে জগতে আল্লাহর অনুকম্পা এবং দয়া সবাই পাবে না। পাবে শুধু তারা, যারা বর্তমান জগতে আল্লাহর আদেশ এবং নিষেধ মেনে চলেছে। মুমিনরা আখিরাতে আল্লাহর নিরবিচ্ছিন্ন দয়া ও করুণা লাভ করবে।
এখন আল্লাহ (সুবহানা ওয়া তায়ালা) যদি অকল্পনীয় এবং নিরন্তর দয়ালু হন, তা হলে কি আমরা যা খুশি তা-ই করে পার পেয়ে যাব? কারণ, তাঁর দয়ার তো কোনো শেষ নেই!
</p>
<!--Do not Put Anything Bellow This-->
<br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../02/c2p5.html" class="btn">৫ম অংশ</a>
</footer>
    </body>
</html>