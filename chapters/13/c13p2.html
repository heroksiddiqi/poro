<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">এ রকম কিছু আমরা আগেও পেয়েছিলাম
</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
<center>... যখনই তাদের সেখানকার খাবার থেকে ফল খেতে দেওয়া হবে, তারা বলবে, ‘এ রকম কিছু আমরা আগে পেয়েছিলাম!’ —কারণ তাদের এমন কিছু দেওয়া হবে, যেটা তারা মনে করতে পারে। ...
<hr></center>কুরআনের প্রচলিত বাংলা অনুবাদগুলো পড়ে মনে হবে জান্নাতবাসীরা বিরক্ত হয়ে বলছে যে একই জিনিস তারা আগেও পেয়েছিল। কিন্তু আসলে ঘটনা পুরোপুরি উল্টো।
<br>এই আয়াতটির কয়েক ধরনের ব্যাখ্যা রয়েছে। যেমন: জান্নাতে মানুষকে এমন ধরনের ফল খেতে দেয়া হবে, যেটা দেখে তাদের মনে হবে, ‘আরে! আমার মনে পড়ে আমি যখন কয়েক লাখ বছর আগে পৃথিবীতে একটা শহরে থাকতাম, কী জানি নামটা ছিল শহরটার ঠিক মনে করতে পারছি না —ঢাকা মনে হয় —সেখানে একবার বাজার থেকে এই রকম দেখতে একটা ফল কিনে খেয়েছিলাম। দেখি তো এটা জান্নাতে খেতে কেমন?’ এখানে আল্লাহ (সুবহানা ওয়া তায়ালা) আর বলেননি এর পরে কী হবে। কারণ তারা যখন ফলটা আগ্রহ নিয়ে খাওয়া শুরু করবে, সাথে সাথে ফলের অপার্থিব, অতুলনীয় স্বাদ পেয়ে তারা আনন্দে আত্মহারা হয়ে যাবে। ইবনে আব্বাস  এর তাফসীর অনুসারে জান্নাতের কোনো কিছুর সাথে পৃথিবীর কোনো কিছুর তুলনা চলে না, শুধু নামটা একই থাকবে।
<br>আরেকটি ব্যাখ্যা হলো, জান্নাতে মানুষকে যখন ফল খেতে দেওয়া হবে, তখন সেটা দেখে তার মনে হবে যে সেই ফলটা এর আগে সে হয় পৃথিবীতে, না হয় জান্নাতে খেয়েছিল। কিন্তু তাদের জন্য চমক অপেক্ষা করছে; কারণ, তারা যতবারই ফলটা খাবে, ততবারই তারা ভিন্ন স্বাদ পাবে। তাদের কখনোই একঘেয়ে লাগবে না। জান্নাতের আনন্দের বৈচিত্র্যর যে শেষ নেই এবং মানুষ যে বার বার খুশিতে অবাক হতে থাকবে, সেটাই আল্লাহ (সুবহানা ওয়া তায়ালা) এই আয়াতে বলেছেন।
<br>আয়াতটির পরের অংশে আল্লাহ (সুবহানা ওয়া তায়ালা) আরেকটি বিরাট পুরস্কারের কথা বলেছেন—পবিত্র সঙ্গী, সঙ্গিনী। সাধারণত এই আয়াতটির বাংলা অনুবাদ করা হয় —‘এবং সেখানে তাদের জন্য শুদ্ধচারিনী রমণীকূল থাকবে’, কিন্তু أَزْوَٰجٌ অর্থ হচ্ছে সঙ্গী এবং সঙ্গিনী দুটোই। এটি زوج এর বহুবচন, যার অর্থ স্বামী বা স্ত্রী বা জোড়ার একজন। আল্লাহ (সুবহানা ওয়া তায়ালা) এখানে  শুধু পুরুষদেরই পবিত্র সঙ্গিনীর কথা বলেননি, তিনি নারীদেরও পবিত্র সঙ্গী দেয়ার কথা বলেছেন।   <br>আপনারা যারা বিয়ে করেছেন, তারা হয়তো বুঝবেন ‘পবিত্র সঙ্গী’ কী। বিয়ের প্রথম কয়েক সপ্তাহ থাকে স্বপ্নের মতো। আপনার সঙ্গীর প্রতিটি কথায় আপনি মুগ্ধ হন, তার গভীর কালো চোখে চোখ রেখে আপনি ভালোবাসার রাজ্যে ডুবে যান, তার হাসি দেখে আপনার মনে মৌসুমি বাতাস বয়ে যায়। রাতের বেলা তার নাক ডাকার শব্দ আপনার কাছে বর্ষার ভারী বর্ষণের মতো শোনায়। তার ঘামের গন্ধ আপনার কাছে ফ্রান্সের পারফিউমের মতো আকর্ষণীয় মনে হয়। তারপর এক মাস, দুই মাস যায়—অনেকের জীবনে শুরু হয় কিয়ামত। এর আগ পর্যন্ত আপনার সঙ্গী থাকে আপনার কাছে ‘পবিত্র সঙ্গী’।
<br>আল্লাহ (সুবহানা ওয়া তায়ালা) আমাদের বলছেন যে আমরা যখন জান্নাতে যাব এবং আমাদের সঙ্গীদের পাব, তখন আমরা এবং তারা হবো—সম্পূর্ণ পবিত্র। আমাদের মধ্যে কোনো মনোমালিন্য, ক্ষোভ, হতাশা, ঝগড়া কিছুই থাকবে না। সমস্ত খারাপ অনুভুতি এবং চিন্তা আমাদের মন থেকে সরিয়ে ফেলা হবে।
<br>কেন আল্লাহ (সুবহানা ওয়া তায়ালা) জান্নাতে সঙ্গীদের ব্যাপারে এতো গুরুত্ব দিয়েছেন? কুরআনে আল্লাহ (সুবহানা ওয়া তায়ালা) বহুবার আমাদের জান্নাতে সঙ্গীদের কথা বিশেষভাবে বলেছেন। নিশ্চয়ই সঙ্গী একটা খুব গুরুত্বপূর্ণ ব্যাপার, না হলে আল্লাহ (সুবহানা ওয়া তায়ালা) জান্নাতের অসংখ্য সুখের মধ্যে থেকে পবিত্র সঙ্গীকে এতো বেশি গুরুত্ব দিতেন না।<br>আল্লাহ (সুবহানা ওয়া তায়ালা) মানুষকে এমনভাবে সৃষ্টি করেছেন যে একটি বয়সের পর থেকে তার মনের মধ্যে একজন সঙ্গীর জন্য একধরনের মানসিক শূন্যতা তৈরি হয়, যেটা অন্য কিছু দিয়ে পূরণ করা যায় না। প্রথম মানুষ আদম (আঃ)এর মধ্যেও এই শূন্যতা ছিল। তিনি জান্নাতের মতো একটি চরম সুখের জায়গায় থেকেও একা বোধ করতেন। তাঁর এই শূন্যতা দূর করার জন্য আল্লাহ (সুবহানা ওয়া তায়ালা) তাকে একজন সঙ্গিনী দিয়েছিলেন।
<br>আদম (আঃ) এর পর থেকে আজ পর্যন্ত পৃথিবীতে যত মানুষ এসেছে, সে ছেলে হোক আর মেয়ে—তাদের প্রত্যেকের মনের ভেতরেই একটা বয়সের পর থেকে একজন সঙ্গীর জন্য একধরনের শূন্যতা কাজ করে। সেই শূন্যতা পূরণ করার জন্য হালাল উপায় একটাই—বিয়ে।

<!--Do not Put Anything Bellow This-->
<br><br><br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../14/c14p1.html" class="btn">পরবর্তী অধ্যায়</a>
</footer>
    </body>
</html>