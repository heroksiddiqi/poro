<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">এই উদাহরণ দিয়ে আল্লাহ কী বোঝাতে চান

</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
<strong>‘যারা আল্লাহ যা অটুট রাখতে বলেছেন তা ছিন্ন করে’</strong>  —এখানে বিভিন্ন ধরনের সম্পর্কের কথা বলা হয়েছে, যার মধ্যে পড়ে পারিবারিক সম্পর্ক, আত্মীয়তার সম্পর্ক, প্রতিবেশীর সাথে সম্পর্ক এবং সর্বোপরি পৃথিবীর অন্যান্য মানুষের সাথে হালাল সম্পর্ক। আমাদের প্রথমে আল্লাহর (সুবহানা ওয়া তায়ালা) সাথে সম্পর্ককে ঠিক করতে হবে, তারপর মানুষের সাথে হালাল সম্পর্ককে ঠিক করতে হবে। যখন আমরা এই সম্পর্কগুলো ঠিকভাবে বজায় রাখতে পারব না, তখন পরিবার ভেঙে যাবে, সমাজ নষ্ট হয়ে যাবে, দেশে চরম নৈতিক অবক্ষয় শুরু হবে।
<br>অনেক সময় আমরা এই সম্পর্কগুলো ঠিক রাখতে গিয়ে কোনো একটি সম্পর্কের দিকে এত বেশি ঝুঁকে পড়ি যে অন্য সম্পর্কগুলো তখন ধীরে ধীরে নষ্ট হয়ে যেতে থাকে। যেমন ধরুন, চৌধুরী সাহেব সম্প্রতি ইসলামের ওপর কিছু পড়াশোনা করে চরমভাবে ইসলামের প্রতি ঝুঁকে পড়েছেন। তিনি প্রতিদিন অফিস থেকে এসে খাবার খেয়েই বেরিয়ে পড়েন মসজিদের দিকে। তারপর সলাত শেষে একদল মানুষের সাথে তিনি ঘুরে বেড়ান মহল্লায় ধর্মপ্রচার করতে। তারপর একদম গভীর রাতে ঘুমে ঢুলতে ঢুলতে বাসায় এসে, কোনোভাবে খেয়ে, বিছানায় বেহুঁশ হয়ে যান। পরের দিন সেই একই রুটিন। এদিকে তার ছেলেমেয়েগুলো সব উচ্ছন্নে যাচ্ছে। তারা প্রতিদিন দেখছে যে তাদের বাবার সংসারের প্রতি আর কোনো আগ্রহ নেই, ধর্মের কারণে তারা তাদের বাবাকে হারিয়ে ফেলছে। কয়েকদিন আগেও তাদের বাবা তাদের সাথে টিভি দেখত, খেলত, বেড়াতে নিয়ে যেত। এখন তাকে পরিবারের সাথে সময় কাটাতেই দেখা যায় না। এই সন্তানদের অনেকেই বড় হয় ইসলামের প্রতি একধরনের অন্ধ আক্রোশ নিয়ে। তাদের ইসলামের প্রতি অভিযোগের কোনো সীমা থাকে না। একসময় তারা ধর্ম ছেড়ে আর দশটা মুসলিম নামধারী মানুষের মতো ইসলাম-বিবর্জিত একটা জীবন পার করে।
<br><strong>‘যারা আল্লাহ যা অটুট রাখতে বলেছেন তা ছিন্ন করে’</strong>—এর আরেকটি উদাহরণ হলো, ধরুন রমযানে আপনি গভীর মনোযোগ দিয়ে সূরা আল-বাক্বারাহ তিলাওয়াত করছেন—<strong>‘যারা মানুষের চিন্তার ক্ষমতার বাইরে এমন বিষয়ে বিশ্বাস করে, সলাত প্রতিষ্ঠা করে এবং তাদের আমি যা দিয়েছি তা থেকে খরচ করে...’</strong> হঠাৎ দরজায় এক ভিক্ষুক কড়া নেড়ে ভিক্ষা চাচ্ছে। আপনি রেগে গিয়ে গলা উচিয়ে বললেন, ‘মাফ করো! যাও এখান থেকে! দারোয়ান! একে বাসার ভেতরে ঢুকতে দিলে কেন?’
<br>আবার ধরুন, বন্ধুদের সাথে ইফতার পার্টির জন্য আপনি বিশাল আয়োজন করছেন। এ সময় আপনার মোবাইল ফোনে এক গরিব আত্মীয় ফোন করল। সে কয়েক দিন থেকেই তার মেয়ের বিয়ে দেয়ার জন্য আপনার কাছে একটু সাহায্য চাচ্ছে। মোবাইলে তার নাম দেখে আপনি বিরক্ত হয়ে, ভ্রু কুঁচকে কিছুক্ষণ চিন্তা করে, আপনার কাজের  লোককে ফোনটা দিয়ে বললেন, ‘ফোনটা ধরে বল, আমি জরুরি কাজে ব্যস্ত আছি, পরে ফোন করতে।’
<br>এ কারণেই আল্লাহ (সুবহানা ওয়া তায়ালা) আমাদের সাবধান করে দিয়েছেন যেন আমরা সম্পর্কগুলো অটুট রাখি। একজন প্রকৃত মুসলিম আল্লাহর (সুবহানা ওয়া তায়ালা) সাথে সম্পর্ক বজায় রাখতে গিয়ে অন্যান্য হালাল সম্পর্কগুলো নষ্ট করে ফেলে না। সে বন্ধুর সাথে সম্পর্ক বজায় রাখতে গিয়ে আত্মীয়তার সম্পর্ককে কম গুরুত্ব দেয় না। তাকে সব ব্যাপারে খুব সাবধানে ভারসাম্য বজায় রাখতে হয়।
<br>যারা আল্লাহর সাথে তাদের অঙ্গীকার ভেঙে ফেলে, যারা তাদের সম্পর্কগুলোকে ছিন্ন করে, দুনিয়াতে সমস্যা সৃষ্টি করে—এদের আল্লাহ (সুবহানা ওয়া তায়ালা) বলছেন خَٰسِرُون অর্থাৎ যারা ক্ষতিগ্রস্থ, যারা হারিয়ে ফেলেছে, যারা আখিরাতে বিশাল ক্ষতিতে পড়েছে।
<br>কিয়ামাতের দিন। আপনার হিসাব হচ্ছে। আপনি মহা খুশি, আপনার বছরের পর বছর কষ্ট করে করা সলাত, রোজা, যাকাত, এক্সট্রা বোনাস হিসেবে করা ইসলামের দাওয়াতের কাজগুলো আপনার ভালো কাজের পাল্লাকে ভারী করে তুলছে। আপনার ভালো কাজের পাল্লা একটু একটু করে ভারী হচ্ছে, আর আপনি আশায় বুক বাঁধছেন। তারপর হঠাৎ করে আপনার খারাপ কাজের পাল্লা ভারী হওয়া শুরু হলো। আপনার স্বামী/স্ত্রী, সন্তানদের এবং বাবা-মায়ের সাথে সম্পর্ক ঠিক না রাখার কারণে যত সমস্যা হয়েছে, সেগুলো একটা একটা করে আপনার খারাপ কাজের পাল্লাকে ভারী করে দিতে শুরু করে দিল।
<br>যে বিধবা আত্মীয়া আপনার যাকাতের সাহায্য না পেয়ে, বাধ্য হয়ে সুদে টাকা নিয়ে মেয়ের বিয়ে দিয়েছিল, তার কারণে আপনার খারাপ কাজের পাল্লা আরও ঝুলে পড়ল। আপনি বুক ফাটা আতঙ্কে তাকিয়ে দেখতে থাকলেন আপনার সব ভালো কাজ, শুধু এই সম্পর্কগুলো ঠিক না রাখার জন্য প্রায় বাতিল হয়ে যাচ্ছে। আর মাত্র একটা খারাপ কাজ, আর আপনি শেষ। আপনার আর জান্নাতে যাওয়া হবে না। তখন আপনি ওই ভিক্ষুককে দেখতে পেলেন। আপনাকে দেখানো হলো, একদিন তার সাথে আপনি কী দুর্ব্যবহারটাই না করে তাকে তাড়িয়ে দিয়েছিলেন! আপনি হাহাকার করে অসহায়ের মতো তাকিয়ে দেখলেন, সেই একটা ভিক্ষুককে তাড়িয়ে দেয়ার জন্য আপনার খারাপ কাজের পাল্লা, ভালো কাজের পাল্লা থেকে ভারী হয়ে গেল। <br>আপনি গলা ফাটিয়ে চিৎকার করছেন, হাজার বার বলছেন: আপনাকে আর একটা বার পৃথিবীতে ফিরে যেতে দিতে, আপনি এই ভুল আর করবেন না—কিন্তু কোনো লাভ হলো না। আপনাকে কিছু ভয়ংকর দেখতে জীব এসে টেনে-হিঁচড়ে জাহান্নামের দিকে নিয়ে যেতে থাকল...
<br>

<!--Do not Put Anything Bellow This-->
<br><br><br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../15/c15p1.html" class="btn">পরবর্তী অধ্যায়</a>
</footer>
    </body>
</html>