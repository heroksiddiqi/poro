<!DOCTYPE html>
<html>
    <head>
        <meta charset="utf-8">
        <meta name="viewport" content="initial-scale=1, maximum-scale=1">
        <meta name="apple-mobile-web-app-capable" content="yes">
        <meta name="apple-mobile-web-app-status-bar-style" content="black">
        <link href="../../libraries/css/ratchet.min.css" rel="stylesheet">
    </head>
<body>
        <!-- Make sure all your bars are the first things in your <body> -->
        <header class="bar bar-nav">
            <h1 class="title">এই উদাহরণ দিয়ে আল্লাহ কী বোঝাতে চান

</h1>
        </header>
        <!-- Wrap all non-bar HTML in the .content div (this is actually what scrolls) -->
<div class="content" style="font-size:17px; margin:15px;color:#777;">
এ রকম শত শত মজার বৈজ্ঞানিক তথ্য আছে মশাকে নিয়ে, আছে অনাবিষ্কৃত রহস্য। প্রকৃতিতে শুধু মশাই নয়, মাছি, মৌমাছি, মাকড়সা ইত্যাদি সব প্রাণীর ভেতরেই এত চমকপ্রদ সব রহস্য রয়েছে যে, এগুলো নিয়ে মানুষ চিন্তা করলে দেখতে পাবে যে এতগুলো অত্যন্ত পরিকল্পিত ঘটনা কোনোভাবেই কাকতালীয়ভাবে মিলে যেতে পারে না। এগুলোর পেছনে নিশ্চয়ই একজন অত্যন্ত সৃজনশীল এবং প্রচণ্ড বুদ্ধিমান সত্তা রয়েছেন। কিন্তু যারা সঠিকভাবে চিন্তা করে না, সঠিক প্রশ্ন করে না, তারা কুরআন পড়ার পরেও ভুল পথে চলে যেতে পারে।
<br>এখানে ٱلْفَٰسِقُون বা চরম অবাধ্য কারা? আরবী ‘ফাসিক’ অর্থ: যে অবাধ্য, ইচ্ছা করে পাপ করে। যারা সীমালঙ্ঘন করে তাদের ফাসিক বলা হয়। আল্লাহ আমাদের কিছু সীমার ভেতরে থাকতে বলেছেন। আমরা যখনই সেগুলো অতিক্রম করব, তখনই আমরা ভুল পথে যাব, ফাসিক হয়ে যাব।
<br>যারা কাফির তারা ফাসিকের অন্তর্ভুক্ত; কারণ, তারা আল্লাহর (সুবহানা ওয়া তায়ালা) দেয়া সীমালঙ্ঘন করেছে। একজন মুসলিম ফাসিক হয়ে যাবে, যদি সে স্বভাবগত পাপী হয়। একজন মুসলিম যখন কোনো বড় কাবিরা গুনাহ করে এবং তার জন্য তাওবাহ করে না, অথবা একজন মুসলিম যখন কোনো ছোট গুনাহ করতেই থাকে এবং সেটা তার অভ্যাসে পরিণত হয়, তাদের ফুকাহাদের (ইসলামী আইনবিদদের) ভাষায় ফাসিক বলা হয়। আর যে প্রকাশ্যে গুনাহ করে এবং সেটা নিয়ে তার মধ্যে কোনো অনুতাপ থাকে না, তাকে ফাজির বলা হয়।
<br>যারা পণ করেছে ভুল পথে যাবেই, তারা কুরআন পড়ার সময় আরবী আয়াতের ভুল ব্যাখ্যা খুঁজে নেবে। এই মশার আয়াত পড়ে সে তর্ক শুরু করে দেবে: কেন এত কিছু থাকতে মশার উদাহরণ দেওয়া হলো? বেহেশতের আয়াত পড়ে তর্ক শুরু করে দেবে: কেন বেহেশতে টিভি, গাড়ি, আধুনিক সুযোগ-সুবিধার উপমা দেওয়া হলো না? কুরআনের মতো সূরা বানাবার চ্যালেঞ্জ দেখে সে এক আবোল-তাবোল কিছু একটা বানিয়ে দাবি করবে, সে কুরআনের চ্যালেঞ্জ মোকাবেলা করেছে।
<br>যে মানুষটার বুকের মাঝে সত্য খোঁজা এবং মেনে নেওয়ার প্রয়াস আছে শুধু তার পক্ষে কুরআন পড়ে সঠিক পথনির্দেশ পাওয়া সম্ভব হবে।
<br>এই আয়াতের পরের আয়াতে আল্লাহ (সুবহানা ওয়া তায়ালা) আমাদের ফাসিক কারা, তাদের কিছু উদাহরণ দিয়েছেন —
<center><hr>ٱلَّذِينَ يَنقُضُونَ عَهۡدَ ٱللَّهِ مِنۢ بَعۡدِ مِيثَٰقِهِۦ وَيَقۡطَعُونَ مَآ أَمَرَ ٱللَّهُ بِهِۦٓ أَن يُوصَلَ وَيُفۡسِدُونَ فِي ٱلۡأَرۡضِۚ أُوْلَٰٓئِكَ هُمُ ٱلۡخَٰسِرُونَ ٢٧
</center> <center>যারা আল্লাহর সাথে দৃঢ় অঙ্গীকার নিশ্চিত করার পরেও তা ভেঙে ফেলে, যারা আল্লাহ যা অটুট রাখতে বলেছেন তা ছিন্ন করে, আর যারা পৃথিবীতে দুর্নীতি/সমস্যা ছড়ায়—এরাই হচ্ছে ক্ষতিগ্রস্থ। আল-বাক্বারাহ: ২৭
<hr></center>—এখানে কী অঙ্গীকারের কথা বলা হয়েছে? মানুষের সাথে আল্লাহর (সুবহানা ওয়া তায়ালা) এই অঙ্গীকারটি হলো: মানুষের যেসব অনন্য গুণ রয়েছে সেগুলো অন্য প্রাণীর নেই—চিন্তাশক্তি, বিচার-বুদ্ধি—এগুলো সঠিক ব্যবহার করে নিশ্চিত হয়ে  স্বীকার করা যে মানুষ একটি নির্ভরশীল, দুর্বল প্রাণী এবং তাকে এক মহান শক্তির সামনে মাথা নত করতে হবে, সেই মহান প্রভুর ইচ্ছার কাছে নিজের ইচ্ছাকে সমর্পণ করতে হবে। মানুষের এই সহজাত প্রবৃত্তির কথাই এখানে বলা হয়েছে, যেহেতু এখানে বিস্তারিত করে বলা হয়নি ‘অঙ্গীকারটা’ কী। আল্লাহ (সুবহানা ওয়া তায়ালা) এখানে অঙ্গীকারের বিস্তারিত বর্ণনা না দিয়ে, ‘আল্লাহ (সুবহানা ওয়া তায়ালা) আমাদের প্রভু, আমরা আল্লাহর (সুবহানা ওয়া তায়ালা) দাস’—এই সহজাত উপলব্ধি থেকে আল্লাহর প্রতি প্রভু হিসেবে আমাদের যে অঙ্গীকার হয়, তা নির্দেশ করেছেন।
<br>যখন একজন মুসলিম আল্লাহকে (সুবহানা ওয়া তায়ালা) সৃষ্টিকর্তা হিসেবে মেনে নেয়, কিন্তু একমাত্র ইলাহ হিসেবে মেনে নিতে পারে না, তখন সে কুরআনের বাণী শুনে, সেটাকে নির্দ্বিধায় মেনে নিয়ে, নিজেকে পরিবর্তন করতে পারে না। তখন সে নানা ধরনের যুক্তি দেখানো শুরু করে—‘আসলেই কি দিনে পাঁচ ওয়াক্ত সলাত ফরয? কই, কোথাও তো লেখা দেখছি না। হিজাব না করলে কি কোনো বড় ধরনের শাস্তির কথা বলা আছে কুরআনে? কোথায়, দেখাও দেখি আমাকে। কুরআনে বলা আছে সুদ হারাম, কিন্তু বাড়ির লোন, মর্টগেজ হারাম তো বলা নেই? কুরআনে লেখা আছে যিনার ধারে-কাছে না যেতে, কিন্তু ফেইসবুকে মেয়েদের সাথে চ্যাট করতে তো মানা করা নেই, স্কাইপে কথা বলতে তো কোনো সমস্যা নেই?’ যতক্ষণ পর্যন্ত একজন মানুষ মনেপ্রাণে স্বীকার করতে না পারছে যে ‘আল্লাহ (সুবহানা ওয়া তায়ালা) আমার একমাত্র প্রভু, আমি বর্তমান পৃথিবীতে আল্লাহর (সুবহানা ওয়া তায়ালা) ৬০০ কোটি দাসের মধ্যে একজন নগণ্য দাস’—ততক্ষণ পর্যন্ত তার কুরআন নিয়ে, ইসলামের নিয়ম-কানুন নিয়ে, এমনকি আল্লাহর (সুবহানা ওয়া তায়ালা) ওপর বিশ্বাস নিয়ে সমস্যার কোনো শেষ থাকবে না। সে নানা ধরনের অজুহাত খুঁজে বেড়াবে তার দৃষ্টিভঙ্গি, জীবনযাত্রাকে সমর্থন করার জন্য। তার কুরআন পড়ার উদ্দেশ্য হবে: তার বিতর্কিত চিন্তাভাবনা, জীবনযাত্রার সমর্থনে কুরআনের কিছু খুঁজে পাওয়া যায় কি না, যেটাকে সে ব্যবহার করতে পারবে তার ধর্মীয় কাজে ফাঁকিবাজি এবং ইসলামের নিয়ম অবহেলা করাকে সমর্থন করাতে।
<!--Do not Put Anything Bellow This-->
<br><br><br>
</div>
<!--footer-->
<br><br>
<footer class="bar bar-footer" style="text-align:center;">
        <a href="../../index.html" class="btn">প্রথম পাতা</a>
        <a href="../14/c14p4.html" class="btn">৪র্থ অংশ</a>
</footer>
    </body>
</html>